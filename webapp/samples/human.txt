悲歌当哭有余悲，
今夕同君醉始知。
却倚胡床禁不得，
一时双泪堕金卮。
春山一簇带春云，
楼阁高低日欲曛。
骑马棹船游冶客，
一天风月自平分。
野鸭唼唼一双飞，
飞到侬池不肯归。
莫共鸳鸯斗毛羽，
鸳鸯情性世间稀。
南风门月吐梅花，
奇绝西昌孝子家。
一点落英千古月，
夜来啼杀后栖鸦。
昧却当阳个一著，
牵来拽去互施呈。
不知除却王维手，
更有何人画得成。
七十归休古亦稀，
谁濒四十挂朝衣。
天如不发湖山閟，
林下真无一士归。
昔年池满地，
今见屋耽耽。
不结莲花界，
龟鱼死未日。
急水上旗翻五色，
飞流中毬辊百花。
相逢相笑勿相笑，
人途在中未到家。
轻寒无赖入征裘，
野水闲云总是愁。
极目远山横霭外，
数声鸣橹过苹洲。
文武千官岁仗兵，
万方同轨奏升平。
上皇一御含元殿，
丹凤门开白日明。
西风欹叶撼宫梧，
早怯秋寒著绣襦。
玉宇无人双燕去，
一弯新月上金枢。
霜后余荷尚贴钱，
旧雷长是接新年。
阴晴十月浑难定，
好似江南梅雨天。
近闻朝客建溪回，
说得茶园次第来。
何事社前先厥篚，
只缘春晚向无雷。
杨柳垂丝与地连，
归来一醉向溪边。
相逢头白莫惆怅，
世上无人长少年。
一朵鞓红折寺园，
忽惊寒律动春暄。
非关花好难功接，
自是天时变木根。
邯郸梦事岂关身，
未熟黄粱迹已陈。
输与乌衣老铃下，
日中睡觉一颦伸。
悠悠世路自浮沉，
岂问仁贤待物心。
最忆过时留宴处，
艳歌催酒后亭深。
眼力难穷远即昏，
纵晴惟只两三分。
今朝林屋人皆见，
不似峰峦只似云。
创业农为本，
安军食必先。
讲求相寓意，
海外有新田。
书满茅堂药满园，
路蹊深绝似桃源。
夕阳过去樵声尽，
一个猕猴出掩门。
面熟前山小髻螺，
彩衣竹马旧经过。
回头四十年中事，
清泪空如白发多。
山洞昂头角，
回山露尾巴。
恩承饶舌力，
累我受波查。
杖策溪边兴尽归，
片云何事逐人飞。
飘然自是无心物，
欲去还来上客衣。
行行见羁束，
斯人独憔悴。
欲觉闻晨钟，
青灯死分翳。
民穷丰岁或无食，
此事昔闻今见之。
吾侪饭饱更念肉，
不待人嘲应自知。
钿金托蜡道家妆，
篱下秋风久久香。
前后开来二十日，
只应分付两重阳。
霜台何处得奇葩，
分送天津小隐家。
初讶山妻忽惊走，
寻常只惯插葵花。
珠楼曲曲贮仙娃，
一带风窗十里沙。
记得中和门外路，
女墙东去是他家。
那吒太子本来身，
卓卓无依不受尘。
云散水流天地静，
篱间黄菊正争春。
圣世能收晁董策，
孤舟来唱鄂君歌。
一看献纳元台表，
可特修名在异科。
秋风昨夜来，
声满梧桐树。
故人渺天末，
此夕谁与度。
东土浓浓夜露零，
更阑短枕值初醒。
全无雨意当空霭，
晓起惊看湿满庭。
长松翠竹拱晴波，
不饮其如月色何。
珍重阿连能好事，
高轩携酒夜深过。
酒边容角少年狂，
扶路归来兴未央。
羡杀雄蜂雌蛱蝶，
月膏烟腻宿花房。
野迥山空风撼铎，
孤坟寂寂春光薄。
谁问布袋事有无，
水自东流日西落。
邓氏铜钱张武金，
至公终浅爱终深。
东西两子皆称跸，
未餍怜儿老妪心。
寺甲于江左，
身迎入禁中。
如何净居殿，
饿杀老萧公。
振金喷玉出天闲，
几向骊宫骤月还。
脱使干生天宝后，
画图那得到人閒。
为湖始何人，
人贤物亦久。
所以甘棠名，
百年犹不朽。
度柳穿桥听午鸡，
一沟春水国门西。
行人不用伤新别，
看取尘间万马蹄。
云梦悬知八九吞，
银山万叠涨天门。
长江日落鱼龙舞，
古寺烟深鸟雀喧。
拍岸晴波蘸柳丝，
一双鸂鶒浴红衣。
可怜陌上花开尽，
不见鱼轩缓缓归。
青衫往事几经秋，
白首重来忆旧游。
今夜台城无限月，
更凭樽酒豁羇愁。
旋寻村酒不须浓，
饮少愁多酒易供。
灯下一身家万里，
今年恰好是三冬。
访古高台半已倾，
春郊谁从彩旗行。
喜闻车马人同乐，
惯听笙歌鸟不惊。
开眼门外世梦短，
忘情樽前閒意长。
邂逅当有赤松子，
歌舞何用楚兰香。
的的西天末法僧，
来分此土最初灯。
神光冷地一吹灭，
葱岭忙忙只暗登。
未向燕台逢厚礼，
幸因社会接馀欢。
一鱼吃了终无愧，
鲲化为鹏也不难。
秋荷一滴露，
清夜坠玄天。
将来玉盘上，
不定始知圆。
雪子飞飞塞面寒，
地炉石炭共团栾。
天家赐酒十银瓮，
熊掌天鹅三玉盘。
梭林鸟共飞，
一道转光辉。
痴人随物转，
悟者发真机。
此山泉石胜，
还思日日登。
那知三生前，
不是住山僧。
此虫生来两个牙，
一红一白实堪夸。
不拘五色麻头者，
一见诸虫不怕他。
日暮天寒白雪频，
扁舟夜半未归人。
想因不尽山兴与，
留向丹青人梦清。
宝剑何年掷水中，
夜光高射斗牛红。
料想化龙潜已久，
几回烧尾欲腾空。
父子相将草里游，
人前拈弄几包羞。
返雷一震惊天地，
直得沧溟绝点流。
棹倚东林欲问禅，
远公飞锡未应还。
蒙庄弟子相看笑，
何事空门亦有关。
韶濩无声郑衔淫，
纪纲条理杳难寻。
虽然古乐非今乐，
又与民同无古今。
倾盖知心两玉人，
竹君邂逅更情亲。
能同此味花君子，
来共团栾一笑春。
懒逐溪风偶度云，
聊同江月戏分身。
谁知郑馹多佳客，
也着骀佗一恶人。
先后登科出玉京，
满朝诗送更光荣。
岂唯皇宋终难继，
自古神童少弟兄。
黄云随袜知何处，
招得冰魂付北枝。
金谷楼高愁欲坠，
断肠谁把玉龙吹。
为觅梢头一点酸，
缥枝红萼谩阑干。
东君已误当时约，
犹敛幽芳待岁寒。
玉篪峰下雨来时，
索我闲吟寄远诗。
蕉叶满庭松子落，
竹林啼鸟豆花垂。
不把春光较后先，
清香自是压群妍。
微酸一点功成日，
桃李从他逞少年。
惠远禅师名素重，
维摩居士室皆空。
群公竞有诗相赠，
组绣珠玑满袖中。
碧玉山边白鸟鸣，
绿杨风里翠荷声。
草花蹈碎教人惜，
为勤芒鞋款款行。
闻道今晨看洞回，
老龙眠处宝千堆。
灵珠已落君侯手，
枉着明驼夜半催。
昭君停车泪暂止，
为把功名奏天子。
静得胡尘唯妾身，
汉家文武合羞死。
南北驱驰报主情，
江花边月笑平生。
一年三百六十日，
多是横戈马上行。
叠叶倚风绽，
翩翾凌雾排。
齐名仙母使，
写样汉宫钗。
霏霏风送铎悲鸣，
大驾南巡宿上亭。
惊起三郎魂欲断，
梨园犹唱雨淋铃。
龙山落帽未多时，
陈迹依然使我悲。
粲粲菊花何似好，
阶前惟见束枯枝。
零陵郡北云帆落，
信美台前江月明。
石浅风高滩濑急，
孤舟一夜听寒声。
四雇云山满目前，
却从此地得牛眠。
问君此计何为早，
且住人间五百年。
莫把坐忘成坐驰，
归来须是识真归。
壶筹投尽无人拾，
澹坐藤床风掩扉。
人间离别最堪怜，
天上嫦娥恐亦然。
昨夜广寒分破镜，
半奁飞上九重天。
四野平田春水肥，
前山隐隐带残晖。
千林晚色无人共，
时有樵翁独自归。
文窗斜对木香篱，
胡粉薄施细作眉。
贪向墙头看车马，
不知裙着刺花儿。
济江元自阔，
轻舟下吴会。
南纪改波澜，
吾将罪真宰。
边日凄凄野色愁，
山前流水雪花浮。
儿童解唱胡人曲，
短笛清笳别样秋。
确硬工夫做十全，
宾关深锁绿萝烟。
险崖机峻无人透，
几见春山蕨竖拳。
昔乘野艇向湖上，
泊岸去寻高士初。
折竹压篱曾碍过，
却寻松下到茅庐。
白发萧萧映帽纱，
相扶访菊到山家。
搀先一日东篱醉，
要见人间未见花。
欲寻好句乞梅花，
从实平章不要夸。
且道色香谁可比，
只才拟议即成差。
近诗通谱江西社，
新酿搀先天下秋。
已许眼中窥一豹，
可容杯里散千忧。
宝楼香殿隘空山，
都谢茨亭竹石间。
静有客棋真掩映，
悄无僧话更清閒。
试将潜皖问云游，
何似灵岩与虎丘。
应道淮南山水游，
清奇都在两三州。
稚子今朝是两周，
新衣戏舞拜前头。
伤心孺慕声声切，
母在重泉听得不。
帝里金茎去，
扶风石柱来。
山川殊未已，
行路方悠哉。
一炷清香度博山，
妙观不著有无间。
此心欲报难论价，
放我形骸十载閒。
我之佛法是无为，
何故今朝得有为。
无韦始得三数载，
不知此复是何韦。
平生交态如兄弟，
此日悲歌闻路人。
欲寄秋风两行字，
九原无雁独怜君。
狼藉吹花一夜风，
锦裀织就锦机空。
叶间尚有余春在，
深处娇藏四五红。
双飞蛱蝶恋青莎，
逐队流鱼泛碧波。
共买杏花村里酒，
来听桃叶渡头歌。
望湖亭外半青山，
跨水修梁影亦寒。
待伴痕边分草色，
鹤惊碎玉吸阑干。
灵剑经年匣，
决云谁为高。
报分别有道，
何认问吹毛。
略彴当门石径斜，
槿篱深护野人家。
炊烟起处江村晚，
一片斜阳万点鸦。
离鸿声怨碧云净，
楚瑟调高清晓天。
尽日相看俱不语，
西风摇落数枝莲。
吴起南奔魏国荒，
必听公叔失贤良。
无谋纵欲离安邑，
可免河沟徙大梁。
霜钟云磬韵双清，
何处村庄旋旋鸣。
北客初来听不厌，
那知此是夜舂声。
吴儿生长狎涛渊，
冒利轻生不自怜。
东海若知明主意，
应教斥卤变桑田。
百战淮西仅奏功，
澶渊欲战已平戎。
三纡相绂犹公道，
长为莱公羡晋公。
浮萍重叠水团圆，
客绕千遭屐齿痕。
莫惊池里寻常满，
一井清泉是上源。
露冷风清斗柄迁，
芙蕖零落谢家船。
都人正作黄梁梦，
独点西湖明月天。
乔木超然兀老花，
一坡盘礴转崇冈。
山翁偶坐谈何事，
应赏江风一味凉。
春醉非关酒，
郊行不问涂。
青天何处了，
白鸟入空无。
烟云出没有无间，
半在空虚半在山。
我亦閒中消日月，
幽林深处听潺湲。
萧洒低低屋，
虚明小小窗。
客间那得许，
窗外更寒江。
剪彩茸茸细逼真，
秋风堂上数枝春。
为偷造化防天觉，
却拟深藏不借人。
安边治郡蔼仁风，
竹马欢呼迎送中。
恺悌真为民父母，
怀恩何处不儿童。
石人击鼓木人吹，
露柱亲闻脑搭披。
如是圆音无用处，
阎公未肯便饶伊。
荷叶团团团似镜，
菱角尖尖尖似锥。
风吹柳絮毛球走，
雨打梨花蛱蝶飞。
人夸不似老年象，
一笑付之半信疑。
设使廿年前面目，
又何须藉尔夸为。
登高摘水花，
永怀唐儒宗。
若识真古意，
何须最高峰。
策筇山下路，
未省尽幽寻。
回首见桑枯，
始知墟落深。
记得初生雪满枝，
和蜂和蝶带花移。
而今花落游蜂去，
空作主人惆怅诗。
写就相思字，
灯前带泪看。
欲缄还未忍，
少待泪痕乾。
青衿学道不忧贫，
黄发相看并乞身。
前有二疏今可企，
免教人谓鲁无人。
西楼伴食老西堂，
拆袜浑无半线长。
推向万山深处去，
沉犀桥北望龙阳。
动身尚嬾那堪事，
学古无成罢读书。
枕上侧眠听语燕，
池边小立看游鱼。
山有浓岚水有氛，
非烟非雾亦非云。
北人不识南中瘴，
只到龙川指似君。
酷怜风月为多情，
还到春时别恨生。
倚柱寻思倍惆怅，
一场春梦不分明。
曾问梅花开未开，
拟扶短策步苍苔。
可怜雨雪飘零尽，
不得花边醉一回。
月晕已知风，
灯花先作喜。
明日挂帆归，
春湖能几里。
虏饿曾无一月粮，
煮弦烧箭莫弃肠。
南来本恃清河粟，
不意偏师夜绝纲。
麻线贯行针，
太阳相对面。
通身破绽多，
如何补得遍。
秦氏无过一再传，
欲图万里据秦川。
汉家只在芒山下，
却谓金陵五百年。
此花别是山茶种，
鹤顶丹红眩碧柯。
开出多心虽可爱，
一心好处不须多。
读书万卷真须破，
念佛千声好是空。
多少英雄齐下泪，
一生缠死笔头中。
狞狞虎豺守天并，
月殿蟾宫不可攀。
归路春风无限好，
一声啼鸟破青山。
鹫岭幽僧借竹房，
薰笼茗碗坐绳床。
夜长何必求归梦，
冻雨疏灯话故乡。
暖映垂杨曲槛边，
一堆红雪罩轻烟。
春来自得风流伴，
榆荚休抛买笑钱。
如今无缝古棱层，
透石穿云度有生。
普纳众缘无住著，
状如一室百千灯。
移舟试望家，
漾漾似天涯。
日暮满潭雪，
白鸥和柳花。
春冰薄薄压枝柯，
分与清香是月娥。
忽似暑天深涧底，
老松擎雪白娑婆。
迢迢枕上望明河，
帐薄帘疏奈冷何。
不惜衣篝重换火，
却缘微润得香多。
北斗星移银汉低，
班姬愁思凤城西。
青槐陌上人行绝，
明月楼前乌夜啼。
行李萧萧担一肩，
有人踪迹似前贤。
倩渠摹得云林笔，
一幅溪藤淡墨传。
天地虽宽靡所容，
长淮谁是主人翁。
江南父老还相念，
只欠一帆东海风。
少城衲子纷如粟，
攘臂丛林空逐逐。
忽然象罔得遗珠，
契诟离娄何面目。
帝车从此去，
不见帝车回。
日日登台望，
湘江白浪来。
石门关外古亭基，
树老藤枯野径微。
放鹤道人今不见，
故应人与鹤俱飞。
好山多在石湖西，
草色新年绿未齐。
亭子半开修竹里，
一帘春雨鹧鸪啼。
孤山养孤鹤，
宜与梅为邻。
处士若轻出，
梅花应笑人。
西山入拄颊，
终带板绶累。
悠悠轩中人，
心闲得真趣。
桑间小妇好声音，
映叶穿枝意已深。
尽日呼郎郎不应，
萧萧风雨到前林。
破屋伶俜断碣横，
剥苔仿佛见题名。
自从人去西湖后，
一掬寒泉便不清。
春雨春风花意狂，
谁家溪上浣花娘。
水流不管花心乱，
花落能教水面香。
吾家居处本关西，
旧记遗踪事不迷。
屡过华清无一字，
恐人笑我不留题。
历险扪高无路寻，
乱山穷处是禅林。
谁知学道须辞世，
真要入山如许深。
瓮中竹叶今朝熟，
鉴里桃花昨日开。
为报广寒攀桂客，
莫辞相访共衔杯。
箧中秋扇委尘埃，
春晚炎风拂面来。
旧物不辞为世用，
故人相见莫心猜。
起寨重招五百兵，
等闲恢复百余城。
凌烟阁上清风起，
留得将军卷世名。
乳燕衔泥春昼长，
倚阑无语立斜阳。
桃花红雨梨花雪，
相逐东风过粉墙。
将谓众生苦，
更有苦众生。
相见易得好，
共住难为人。
独倚危楼一望长，
恼人情处是斜阳。
神州更在斜阳外，
纵使无情也断肠。
短羽新来别海阳，
真珠高卷语雕梁。
佳人未必全听尔，
正把金针绣凤凰。
忆向宣华夜倚阑，
花光妍暖月光寒。
如今蹋飒嫌风露，
且只铜瓶满插看。
红渠烂熳碧池香，
罗绮三千侍汉皇。
阿母暂来成底事，
茂陵宫桂已苍苍。
终日湍流怒作声，
凭栏便觉耳根清。
龙君雅欲助奇观，
故把银瓶泻水晶。
玉峰云剥逗斜明，
花径泥乾得晚行。
细细一风寒里暖，
时时数点雨中晴。
悠悠信马春山曲，
芳草和烟铺嫩绿。
正被离愁着莫人，
那堪更过相思谷。
日落风回卷碧霓，
芳蓬一夜拆龙泥。
银台级级连清汉，
桂子香浓月杵低。
春昼慈闱静，
宫帘日上徐。
焚香开竺典，
滴露写仙书。
伽耶舍多人再来，
常持圆鉴离尘埃。
风铃非响我心应，
一返常光更不回。
南涧当年浚紫洲，
我今取号自虚舟。
倚栏惆怅青霞远，
何日从君飞佩游。
尽心堂上得心传，
妙处机缄共一天。
玉骨冰姿更相似，
黑头只欠著貂蝉。
莫遂终养志，
难酬罔极恩。
哀哀父母句，
肠断不堪闻。
渌绕宫城漫漫流，
鹅黄小蝶弄春柔。
问知公子朝陵去，
归得花时却自愁。
生日元同小赵公，
里闾相接往还通。
怪公日夜归心切，
欲寄此生丹灶中。
济南那得似江南，
千顷溪山百顷岚。
三月绿阴桑子落，
村村布谷老吴蚕。
春雪满空来，
触处似花开。
不知园里树，
若个是真梅。
山色青冥叶未红，
湖光凝碧晓无风。
行穷上下两天竺，
望断南山龙井龙。
县小河阳花遍开，
金盘露冷醉人来。
也知不厌山公启，
解事长亏女秀才。
秦皇开郡为桂林，
古号名邦五岭阴。
山琢玉簪攒万叠，
江分罗带绕千寻。
百丈庚寅上峡时，
至今犹健岂前期。
家人暗换吾何叹，
镜里翁衰复是谁。
野水青山非昔祠，
奠觞那得计醇醨。
抛梁有咏谁其续，
除却灵均世不知。
江水悠悠绿染衣，
淮山渺渺翠成围。
南朝鹭序归何处，
唯见沧洲白鸟飞。
骥子摛词苦未工，
粉袍勍敌气如虹。
欲收一战追诸父，
政恐神锥未易同。
百千灯作一灯光，
尽是恒沙妙法王。
是故东坡不敢惜，
借君四大作禅床。
半生不睹德云翁，
悬想经行在别峰。
破一微尘相见了，
揭翻华藏十三重。
夜听寒蛩晓听蝉，
梧桐疏雨晚秋天。
空齐抱膝元无事，
半是痴憨半是禅。
南山有条鳖鼻蛇，
雪峰往日镇常夸。
丧身失命知多少，
满地如今号菜花。
林木南山荟蔚时，
工斤樵斧竟朝侪。
举知趋利青冥上，
不念幽闺季女饥。
一夜小床前，
灯花雨中结。
我欲照浮生，
一笑生灭灭。
朝暮相依五老仙，
鸟啼花落几何年。
尘劳不到山深处，
窗外日高人尚眠。
俯临城市厌喧哗，
回顾园林景更嘉。
醉立斜阳头似雪，
往来误认白公家。
长忆前朝李蓟丘，
墨君天下擅风流。
百年遗迹留人世，
写破湘潭梦里秋。
叶脱风高天地秋，
长江衮衮只东流。
行人不折离亭柳，
羌笛空吹落日愁。
三十余僧眼似眉，
白云深处聚头嬉。
烧枯柴火煨山芋，
拽木罗笼总不知。
唐人鼓楫涉风潮，
坊里杂居欣共招。
虽是姓名编户籍，
算来土着正寥寥。
漫漫红紫是谁栽，
八月春风暗里来。
过眼纷纷难尽忆，
殷勤却看稻花开。
毕钵罗峰迥入霄，
不通猿鸟不通樵。
横空独木如飞栈，
半月仙人一换桥。
颓然无用一憨痴，
虽老元来未可欺。
鼻涕垂颐病拥塞，
幽花香处最先知。
玉钗空中堕，
金钏色已歇。
独泣谢春风，
秋夜伤明月。
张翰陶潜出信缘，
思莼爱菊返丘园。
帝魂已托杜鹃去，
今汝宁非二子魂。
法度名儒奉束修，
帝师礼数亦宜优。
公卿股栗朱云剑，
白首门生忍不羞。
周子囊萤初学儒，
学儒不就学星书。
五丸玉李无逃处，
折得今年锥也无。
平明三殿进觞初，
玉女傍边捧道书。
探得长生太清箓，
同扶皇历万年馀。
黄昏潮落南沙明，
月光涵沙秋雪清。
水文不上烟不荡，
平平玉田冷空旷。
异教何知平与倾，
彼倾却是我之平。
饶渠亲识瞿昙面，
未必曾逢太白星。
未抱床头酒瓮乾，
莫来楼上倚阑干。
浓云垂地卷不起，
细草连天都是寒。
一鸡一鸡鸣，
梦觉天未晓。
谁较夜短长，
我睡不可少。
未能篱下学悠然，
惭为微官系日边。
造物似怜清俸少，
菊花随地铸金钱。
蔼蔼停云八表昏，
终风吹雨泊天门。
系船东港缘壕去，
落日牛羊下远村。
藏春花木望中迷，
水复山长道阻跻。
怊怅老年尘世累，
无因重到武陵溪。
环遶无十步，
捷行财半之。
安西九千里，
自有著鞭时。
青衫厌着待封侯，
慷慨知君定远流。
莫叹书生长龌龊，
元戎曾与报更筹。
芦边晚吹冷飕飕，
背立孤禽有许愁。
可是殿庭无事笔，
已含原野十分秋。
断槎无叶又无枝，
得似勾春柳一丝。
不是画舟棲泊处，
白鸥飞下立多时。
盘根植瀛渚，
交干横倚天。
舒华光四海，
卷叶荫山川。
一拜虬髭便受恩，
宫门细柳五摇春。
男儿自古多离别，
懒对英雄泪满巾。
百尺梧桐画阁齐，
箫声落处翠云低。
平阳不惜黄金埒，
细雨花骢踏作泥。
仙谿賸得紫琅玕，
风味仍同荔子看。
何似清漳霜后橘，
野人还敢荐君盘。
晚因子厚识渊明，
早学苏州得右丞。
忽梦少陵谈句法，
劝参庾信谒阴铿。
麻头黄项翅铺金，
腿脚班黄肉蜜色。
牙钳若是黑如灰，
敌尽场中为第一。
性僻邻墙亦懒过，
日长何事可销磨。
云蓝展向风棂写，
恨未疏池养白鹅。
天淡潇湘南北家，
花随流水水流花。
一竿明月何人会，
又逐虚船过白沙。
英灵精爽平生话，
尚记先生苜蓿槃。
仙去星辰终不灭，
至今梦想骨毛寒。
写了吟看满卷愁，
浅红笺纸小银钩。
未容寄与微之去，
已被人传到越州。
平生师友子王子，
四海襟期录事君。
白发红颜俱异物，
高山流水欲谁闻。
春来南雁归，
日去西蚕远。
妾思纷何极，
客游殊未返。
天地即吾庐，
胡为号借居。
赵州无住着，
不作更还渠。
必得真王乃镇齐，
假王虽有亦奚为。
区区品姥何能尔，
自是将军不三思。
连岁人怀水潦忧，
年登犹叹不全收。
夏逢甲子天无雨，
预喜今年又有秋。
往来双磵路，
脚下起尘埃。
苕箒忙忙扫，
何曾扫得来。
九登龙门山，
三饮太湖水。
毕竟不成龙，
命负张胡子。
云天羃羃漏微光，
疏懒惟添睡思长。
枕上隔篱闻鸟语，
半残春梦更悠扬。
溪山晓来深，
片光万物新。
相识满天下，
知心能几人。
小山低映碧璘珣，
十顷平湖蹙簟纹。
可惜地偏人到少，
西风白乌自成群。
不许反头逢底下，
仅容舒膝簟中间。
听风听雨听滩浪，
才得晴时出看山。
南方瘴疠地，
白马东北来。
长城扫遗堞，
泪落强徘徊。
南来欣遇千秋节，
北向空驰万里心。
永日清风吹古寺，
一杯聊见祝尧深。
落叶孤村晚下程，
痴云残日半阴晴。
篝炉火暖床敷稳，
卧听黄鸦谷谷声。
百战沙场碎铁衣，
城南已合数重围。
突营射杀呼延将，
独领残兵千骑归。
濯龙宫馆漏声徐，
閒把黄庭味道腴。
侍女不持珠玉玩，
争传文母浣衣图。
睡起题诗寄汉滨，
几年音信断知闻。
何人为我持瓶去，
满貯虚昙一饷君。
彩凤连翩小作群，
萧条门巷独留春。
莫因繁冶生轻鄙，
岁岁花开见主人。
碧树吴洲远，
青山震泽深。
无人踪范蠡，
烟水暮沈沈。
苍凉遯荒野，
交与桃李绝。
远聘不肯来，
为君三磬折。
执法严明凛不阿，
西征北讨战功多。
更将俎豆文军旅，
不废投壶与雅歌。
土室不堪处，
其如瘴毒何。
莫年款段马，
有愧少游多。
废鼓楼前蔓草多，
夕阳骑马下坡陀。
欲谈天祐谁堪问，
自唱西风菜叶歌。
溪平岸阔柳侵沙，
泼泼游鳞弄月华。
柔橹数声深夜悄，
渔人相唤隔芦葭。
蔚阳山下祖茔居，
巍岭崇高画不如。
离乱不堪回首顾，
春秋谁为扫坟庐。
梅兄住在水之滨，
五柳先生便有云。
传语林逋须着让，
堤边风景要平分。
岭似颓城野日荒，
关留遗迹界金房。
蜀人初向京西道，
是处为家莫断肠。
雍郎高韵似文同，
水墨仍参二米风。
解搴山川归短幅，
可能陆续寄来鸿。
我是襄王作赋臣，
曾攀兰茝楚江滨。
多愁多病春如酒，
为雨为云恼杀人。
屈膝铜铺书掩关，
薰炉谁伴夕香寒。
秋来合有相思字，
会待风前片叶看。
今夜新月似蛾眉，
时还暂去时还归。
记取临行重来约，
月成钩时人成对。
曾抱疲驽佐圣明，
枕中议政似平生。
五更鼓角惊残梦，
彷佛待司报点声。
遍识青霄路上人，
相逢只是语逡巡。
可胜饮尽江南酒，
岁月犹残李白身。
回看佛阁青山半，
三四年前到上头。
省得老僧留不住，
重寻更可有因由。
市桥灯火未阑珊，
一簇人家树影间。
想把神仙争羡我，
不知我正羡渠閒。
两岸青山一水流，
蓑衣不著雪为裘。
安道只应深树里，
青山不见便回舟。
粼粼万顷碧玻璃，
今日耕锄半稻畦。
菡萏开时还自好，
买舟一醉玉东西。
花残院静昼阴长，
困思瞢腾下绣床。
肯信村中蓬鬓女，
夜灯辛苦织机忙。
居似鹪鹩巢一枝，
意如倦翼怯高飞。
尚怜身是他乡客，
梦绕松楸赋式微。
楼上张灯倒瓦卮，
自居东面唤人陪。
须臾据案言兵事，
鬃帽偏欹横两眉。
杖策山隈亦水滨，
閒中未害饱经纶。
何曾寂寞嵌岩裹，
惯着风流廓庙人。
人有心看月，
月无心照人。
有无成一片，
方始得惺惺。
西崦晴天得强扶，
出林知有故人居。
数能过我论奇字，
当复令公见异书。
蛾眉二八不曾愁，
有色无媒郎不留。
月里蟾蜍推落地，
几时再得广寒游。
空江秋雨又秋风，
疑杀前山路不通。
多少黄陵莎草恨，
尽情歌在竹枝中。
燕谷无暖气，
穷岩闭严阴。
邹子一吹律，
能回天地心。
又见街头卖紫茱，
老怀扰扰类催租。
客来喜得吴江纸，
欲写新吟一字无。
山楼彩凤栖寒月，
宴殿金麟吐御香。
蜀锦地衣呈队舞，
教头先出拜君王。
一夜清霜殒物华，
寒芳开晚独堪嘉。
折来嗅了依前嗅，
不是寻常儿女花。
苍童负诗箧，
百钱挂杖头。
何当倩画手，
画我庐山游。
青红白黑欠中央，
闻道西人已大方。
二十一人田下电，
阿谁访之詹仲皇。
日到蓬户已自长，
身闲那更傲羲皇。
薰弦旧解无穷愠，
箑脯今摇不尽凉。
晓业池上独凭阑，
无限春愁欲诉难。
最是闰年时候别，
楝花开尽尚清寒。
障羞半面依篁竹，
随意淡妆窥野塘。
飘泊风尘少滋味，
一枝犹傍故人香。
清晓东园政好嬉，
忽然伫立小迟迟。
为逢咫尺青松上，
无数群莺政乱啼。
紫藤挂云木，
花蔓宜阳春。
密叶隐歌鸟，
香风留美人。
亚带烟霏绿乍芒，
不经烟火韵尤长。
铜瓶雪滚伤真味，
石矶斋飞泄嫩香。
露寒烟冷不胜秋，
红叶黄红总是愁。
拟趁登临倩新雁，
为传书札到青楼。
正道仪中阃，
柔风表六宫。
一倾春日酒，
万寿与君同。
早蚕上箔将成趼，
晚界蚕方起大眠。
两月辛勤敢胥怨，
成丝成绢更成绵。
当年好礼一河间，
今日躬行倍誉难。
三日威仪皆曲中，
胸中冰雪照人寒。
书罢题钟字，
要君知妆心。
虽然非白雪，
却是重黄金。
残阳下西岑，
暝色起平坂。
林下一僧归，
钟声烟际远。
竞渡相传为汨罗，
不能止遏意无他。
自经放逐来憔悴，
能校灵均死几多。
夜泪暗销明月幌，
春肠遥断牡丹庭。
人间此病治无药，
唯有楞伽四卷经。
祖父田园都卖了，
四边界至不曾留。
奈何犹有中心树，
恼乱春风卒未休。
岸傍高士陆龟蒙，
羌雁曾徵恋钓筒。
船户平居两山下，
图经分载几州中。
我曾醉臣勇菴床，
酒渴依然梦吸江。
晚角吹回灯尚在，
眼花错认月横窗。
今日溪云迷小槎，
层层锦浪映晴霞。
须臾直至前村去，
遥望群峰真可夸。
彤管先修女史箴，
清才绝妙继词林。
玉织新出黄金赐，
愈见中宫逮下心。
昔日随流今逆流，
昔时今日有来田。
李将军本穿杨手，
误向南山射石头。
细如珠颗大如杯，
照夜浮空去复来。
神物戏人安可料，
密移星斗下岩隈。
澄泓万顷浸冰轮，
千尺惊看玉塔新。
满目辉光相照耀，
乾坤何处不精神。
双双燕语落檐牙，
惊破春屏梦到家。
睡起拈书无意绪，
开窗隐几看桃花。
陈平相业定何知，
应对知君智有余。
不佐汉兴三代业，
区区心事六奇书。
柳塘花坞矮垣墙，
帘卷东风砌草芳。
天理流行随处见，
盈虚神缩可消详。
枫林翠壁楚江边，
踯躅千层不忍看。
开卷便知归路近，
剑南樵叟为施丹。
一枝深雪绽前村，
冷落犹能役梦魂。
况有堆林春万叠，
传餐甘此度朝昏。
窗间日日叫提壶，
有酒分明不用沽。
自是老来游兴懒，
日长添得睡工夫。
雨坏宫墙蔓草多，
自披荒棘认铜驼。
旧家游女知亡国，
不唱春风缓缓歌。
轻薄西风未办霜，
夜揉黄雪作秋光。
吹残六出犹余四，
匹似天花更着香。
夜半一阳动，
万木总皆春。
当观向荣意，
从此识吾仁。
城市看春总未真，
纵无车马亦红尘。
醉翁独有闲风味，
管领东园树底春。
夕照落帆乌石滩，
朝来解缆窄溪边。
篙师好语君知否，
一日风行两日船。
师归古越老梅根，
我住小丹山下村。
赠我金丹知有意，
要生羽翼到云门。
身后身前不丈夫，
钁头边事想含糊。
不知费几苍松机，
换得渠侬破钵盂。
石畔棱棱翠叶长，
葳蕤紫蕊吐幽芳。
灵均去后无人问，
林密山深只自香。
月行虚空閒，
月影印在水。
月落影还无，
一笑人閒世。
名下惟知不可居，
诲言终日反三隅。
爱人以德今忠献，
莫道前贤久已无。
残书遍阅就窗明，
少畅闲情赖鸟声。
断送春归花事了，
一番细雨绿阴成。
屋角梅花枕鲁宫，
柏台借重过江东。
月明鸟定文书静，
九郡谯楼起烈风。
屹然强寇敌，
古人重守边。
惜哉功名忏，
死亦垂千年。
豳郊寒重勒春迟，
消息如今尚未知。
只是垂杨最先得，
每朝来觅向东枝。
远岸依依落日明，
吴王醉处少人行。
多情独有垂杨树，
犹送深宫夜雨声。
闻君墨绶出丹墀，
双舄飞来伫有期。
寄谢铜街攀柳日，
无忘粉署握兰时。
岂计身封宋，
只愁祀绝殷。
不惟称克孝，
亦自首三仁。
泰华根株本一同，
何分白白与红红。
半池只怕霜风倒，
输与苍颜百丈松。
倚天寒碧锁嵌空，
咫尺丹霄有路通。
莫向明时缩头角，
风云只在笑谈中。
年长归何处，
青山未有家。
赏春无酒饮，
多看寺中花。
雪满群山万类沉，
幽人闭户寂无心。
轻舟冲冷肯乘兴，
情与剡溪寒意深。
至境心为造化功，
一枝青竹四弦风。
寥寥双耳更深后，
如在缑山明月中。
金锁朱门次第开，
万签黄册绝尘埃。
此中亦有先生稿，
应是曾经御览来。
河边霁色无人见，
身带春风立岸头。
浊水茫茫有何意，
日斜还向古蒲州。
美人娇醉落花钿，
船载笙歌出柳边。
春满六桥调马路，
香风飘趁玉丝鞭。
户容学屦坐常满，
囊有诗篇家岂贫。
笑我淡交寒似水，
势无可热亦无嗔。
欲使传消息，
空书意不任。
寄君明月镜，
偏照故人心。
冬至宵难短，
孤眠恨自长。
枕单寒入梦，
窗破月窥床。
山水三池郡，
平湖坞可园。
要成真史隐，
故作小桃源。
风暗沙村晚渐平，
相邀应得遂闲情。
南塘水满人来少，
疏雨寒波一舸行。
寄傲南窗罢草玄，
寥寥三径菊花前。
春风自足繁桃李，
为爱秋香到晚妍。
垂垂秋雨没鞯泥，
经昼门前无马嘶。
乘静因题送行什，
江南归思已凄迷。
雪余蒲苇衬沙黄，
野水寒清雁半翔。
柳下摇风云漠漠，
飞鸣应喜下潇湘。
一钱不直管城子，
万事称好孔方兄。
山房自做松风梦，
星斗阑干霜月明。
雨中禁火空斋冷，
江上流莺独坐听。
把酒看花想诸弟，
杜陵寒食草青青。
两头纤纤青玉玦，
半白半黑头上发。
逼逼仆仆春冰裂，
磊磊落落桃花结。
白盐赤米了朝餔，
拗项何妨瓠煮壶。
一种是贫吾尚可，
邻家稗饭亦常无。
日日金鸡啁哳鸣，
仙机岩前冬复春。
系舟四曲看题石，
诗与人存今几人。
金华牧羊小家子，
西真攘桃何代儿。
诗著海山书落爪，
向来那免世人疑。
几年湮塞豫章沟，
岁岁民间有水忧。
我意若非公善后，
不应城里解通舟。
聊行弄芳草，
独坐隐团蒲。
问客茅檐日，
君家有此无。
河拥秋声客恨新，
谁能出语共轮囷。
信知五采生丹穴，
不许文章属外人。
昔游堂到海中光，
我与诸公各醉狂。
同向尘中三十载，
朱颜应笑鬓丝长。
槁若丛蓍未见妍，
一条条雪半春天。
醉鞍把玩归来晚，
蒲市人惊玉马鞭。
花发鸟仍啼，
行行路欲迷。
二真无问处，
虚度武陵溪。
山从天目成群出，
水傍太湖分港流。
行遍江南清丽地，
人生只合住湖州。
木人夜半穿靴去，
得意生身无住处。
妙用难传妄想立，
知君未解通方句。
柳色暗阊门，
霓旌拂晚云。
湖边采香罢，
就阅水犀军。
请田戎猎凛英风，
万乘犹知畏笔公。
晚节不容非老秃，
世无明主曷知忠。
一夜竹窗雨，
秋声入梦闻。
都将枝上泪，
洒遍九疑云。
烟波渺渺梦悠悠，
家在江南海尽头。
音信稀疏兄弟隔，
一声新雁九江秋。
红尘白日长安路，
马足车轮不暂闲。
唯有茂陵多病客，
每来高处望南山。
溟溟雨意若丝棼，
银竹森森泻夜云。
忆昔曾行两京道，
还如孤驿枕边开。
君家香醪蜜不如，
试投木桃望瑶琚。
敢夸所有易所无，
潘郎一出果盈车。
几曲春渊逗碧塘，
翚檐沙版照波光。
多年不浴荀池凤，
戏鹜时时下夕阳。
黄金角黍照盘明，
秋月弓湾斗彩赢。
应是君王方右武，
内家仙子亦知兵。
从这裹流出，
滔滔无尽日。
巨浪涌千寻，
谁知无一滴。
九日三眠火力齐，
五朝又报四眠时。
辛勤一月方能茧，
缲得成丝却卖丝。
红窗小立低声怨，
永日春寒斗帐空。
中酒落花飞絮乱，
晓莺啼破梦匆匆。
山榴逼砌栽，
山火一团开。
尽日风兼雨，
春渠拥作堆。
竹窗红苋两三根，
山色遥供水际门。
只我近知墙下路，
能将屐齿记苔痕。
十载风烟不蹔闲，
往来吴越旧江山。
如今结屋云深处，
不欲听人话世间。
儿童烧爆竹，
妇女治椒花。
独有龙钟叟，
凄凉感岁华。
锦树高枝种万窠，
岁收百斛足生涯。
八钱买得一斤重，
鲁直诗中特地夸。
近来好裹束，
各自竞尖新。
称无二三两，
因何号一斤。
赏月看灯乐未央，
忽惊鼙鼓动渔阳。
太真莫更思鲜荔，
飞骑于今幸蜀忙。
最后黄香根，
纤裳粲黄里。
能以色事人，
空博一时喜。
松碧涵风清度曲，
梅黄过雨密留阴。
翠寒堂上全无暑，
定起人间扇暍心。
和羹风致谁能解，
个个花开耐岁寒。
五月燕山木黄落，
相逢只作画图看。
食蠹非嫌蠹，
声来古木高。
谁将琵琶弄，
写入相思槽。
神居阴阳护，
寻国捍洪波。
莫虑蛟龙怒，
年来畏叱呵。
吾非斯人谁与群，
覆手翻手知交情。
天南海北有离合，
此生此意无寒盟。
一句当天正信希，
欲谈词丧懒投机。
高峰既远休寻访，
不惜眉毛为发挥。
香风细细出重墙，
不见繁枝已断肠。
知有何人卷帘箔，
卧看零落满斜阳。
坐对苍然暮色侵，
忽惊萤烛度枝深。
少年嗜学犹余志，
安得茅檐把卷临。
晚上危亭指顾间，
羊牛来下鸟飞还。
细思物理须知止，
何用区区只强颜。
娥翠敛时闻燕语，
唳珠弹处见鸿归。
多情妾似风花乱，
薄幸郎如露草晞。
花冠银钏锦为衣，
妙舞清歌笑合围。
低唱一声金一扣，
独留太上古音希。
紫泥坛上火流红，
夜半天神降竹宫。
玉器七千陈湛露，
翠蛾三百舞灵风。
七字空吟六出花，
与君无酒祇烹茶。
门前俱绝行踪迹，
还似袁安卧在家。
清江白石女郎神，
门外往来祈赛频。
风鋋青旗香雨歇，
山姜花开瑶草春。
新妇骑驴阿家牵，
草里寻常万万千。
谁在后兮谁在先，
不须特地苦加鞭。
光武中兴三十年，
愈民痼疾发灵泉。
吾泉何止如光武，
瑞井宜通瑞锦边。
春阴不断怒鸠声，
日日溪云带雨行。
试挂西窗看霁色，
一川烟草画难成。
江上萧萧木叶飞，
天台狂客杖藜归。
莫嫌俗吏勤相顾，
曾是嵩阳旧掩扉。
管领神仙侣，
追陪山长家。
往来惟意适，
歌舞对年华。
云深不见山，
雨密还遮树。
相见说相思，
相思说休处。
秦焚汉杂道何孤，
荡荡皇风岂易图。
空有法言为世范，
不知来者肯行无。
观里多时道士憎，
只知贪酒百无能。
黄昏钟了无人迹，
借得邻房一盏灯。
金谷觞豪友，
珠楼拥艳姬。
南交来处悖，
东市悔何追。
天气年年只麽新，
官忙不似旧闲身。
油车画舫西湖闹，
可惜埋头典却春。
岁寒群物惨无光，
只有江梅独自芳。
倒拄乌藤乘逸兴，
倚栏看处自商量。
杜鹃有底怨春啼，
燕子无端贴水飞。
不种自红仍自白，
野酴醾压野蔷薇。
竹映红蕖水榭开，
门闲乳雀下青苔。
伊人何恋五斗粟，
不作渊明归去来。
前山极远碧云合，
清夜一声白雪微。
欲寄相思千里月，
溪边残照雨霏霏。
玉女攒空拥雾鬟，
铁心千古照溪湾。
愿分一滴清溪水，
去洗人间脂粉颜。
薄暮风色寒，
移舟宿前渚。
欹枕不成眠，
孤篷夜来雨。
荷叶团圆茎削削，
绿萍面上红衣落。
满池明月思啼螀，
高屋无人风张幕。
丽泽门西日未俄，
水明沙净卷纤罗。
绿琼洲渚青瑶嶂，
付与诗工敢琢磨。
好山当户四无隣，
似是秦时采药人。
千百年间天地里，
不多不少一闲身。
平生耳裹三峰寺，
况识峰头新主人。
借我一筇扶病去，
月林松吹度纶巾。
若向他经义已详，
此难成句也何妨。
昔人误点经文会，
更不回头狥故常。
呼儿买米得新粳，
渔村且喜见秋成。
今朝尝新莫草草，
好钓鲈鱼来煮羹。
小院闲亭长薜萝，
鹿木穿径晚径过。
夕阳萧散簿书少，
窗里南山明月多。
玛瑙坡前石，
坚贞可补天。
女娲何处去，
冷落没寒烟。
半月雕梁燕子归，
怯寒著尽旧绵衣。
何人醉眼西湖路，
错认杨花作雪飞。
又是江南割稻天，
家家儿女笑相牵。
芙蓉占断清溪水，
独许渔人醉舣船。
玉壶冰彩莹寒光，
避暑宸游乐未央。
采艾不须禳毒沴，
涂椒自已馥清香。
篱阴双蝶趁春晖，
轻展新黄试舞衣。
点草扑花如得意，
因何相逐背人飞。
直以孝为谥，
真无愧此心。
可怜张说叹，
知得子余深。
来自蚕丛国，
香传弱水神。
析酲疑破鼻，
并艳欲留春。
春风一点暗惊梅，
便有千花动地开。
却似德人方寸事，
等间流向笔端来。
右胁翻身已怪哉，
那堪便解舞三台。
做模打样无端甚，
宁免傍观臭口开。
殷勤语舟子，
举棹莫匆匆。
恐怕鸳鸯伴，
飞息不得同。
青溪不见丽华留，
遗恨空馀故国羞。
璧月只应明结绮，
春风只不上迷楼。
繁华举世皆如梦，
今古何人肯暂闲。
唯有东林学禅客，
白头闲坐对青山。
春早得甘澍，
村邻喜欲狂。
天公终老手，
处处出新秧。
葛峰相对为文笔，
萧水回环当墨池。
说与晚衙休报事，
长官亭上有新诗。
冰盘莹静风帘阖，
酪粉尝残日影曛。
棱枕印红斜玉颊，
碧衫揎袖整轻云。
寒云古木罩星台，
凡骨仙踪信可哀。
二十年前曾此到，
一千年内未归来。
月样梳横鬓脚倾，
弄箫骑鹤上青冥。
归来自摘金茎露，
手写黄庭一卷经。
双双把手上高楼，
唱拍相从各应酬。
歌鼓散时人尽醉，
也无欢喜也无愁。
壮士缚鸡聊尔耳，
小儿相鼎竟何如。
眼前万事不堪说，
惟有秋风解得渠。
忆我檐间梅，
腊开余未破。
未破想深扃，
已开应槁堕。
琴瑟情虽重，
山林志自深。
常忧时节变，
辜负百年心。
陇头一段气长秋，
举目萧条总是愁。
只为征人多下泪，
年年添作断肠流。
祓除情累烟波上，
放荡胸怀诗酒中。
禹会桥边潮落处，
夕阳几度系孤蓬。
金玉其相一两花，
遐心空为尔兴嗟。
山礬不用来修敬，
只许江梅共一家。
怨莺新语涩，
双蝶斗飞高。
作个名春恨，
浮生百倍劳。
合成四大散成空，
草木经春便有冬。
生灭去来相对代，
为君题作有常钟。
山枯叶落晴纷纷，
莲花洞前流水分。
流水自送夕阳去，
洞上白猿啼白云。
抗旌汾浦根移白，
竖箔蓝关花染红。
欲识龙媒空万马，
宫袍黄挟御炉风。
仙游谪下可能禁，
多少名山助苦吟。
千古断碑犹有恨，
推敲无字到于今。
几转到青山，
数重度流水。
秦人入云去，
知向桃源里。
沙鸟浮还没，
山云断复连。
棹穿波底月，
船压水中天。
乱离时节别离轻，
别酒应须满满倾。
才喜相逢又相送，
有情争得似无情。
山僧听泉心不足，
凿池汲引为蟾泓。
自言犹欲洗俗耳，
夜静为闻蛙黾声。
羊头车子推明月，
没底船儿载晓风。
一句顿超情量外，
道无南北与西东。
应从玉指到金徽，
万态千情料可知。
今夜灯前湘水怨，
殷勤封在七条丝。
凤凰山上少人家，
红叶漫山映落霞。
却笑陶潜归栗里，
东篱寂寞对黄花。
红毛百雉半颓垣，
双榜迷离海气昏。
共指贺兰遗旧迹，
戍楼空有野啼痕。
去护轻阴桃柳初，
太平无象酒边垆。
上元晴景楼台晓，
一树梅花并雪予。
长红送酒出江城，
樯燕喃喃第二程。
风色似知攀卧意，
打头未肯放舡行。
何处笙歌酒入唇，
应惭忍渴望云人。
朝来顿觉西山黑，
农圃欢声总是春。
诗老吾衰矣，
秋风又飒然。
黄花香五度，
八十太公年。
一种秾纖态，
三郎未必知。
浪将妃子比，
妃子太浓肥。
常时新月有无间，
今夕清晖抵半环。
柳外桥高最堪望，
凭阑目送下西山。
聚散虚空去复还，
野人闲处倚筇看。
不知身是无根物，
蔽月遮星作万端。
禅客无心忆薜萝，
自然行径向山多。
知君欲问人间事，
始与浮云共一过。
贤才思述作，
崖石尚磨砻。
元才词华丽，
颜公笔迹雄。
过雨山亭暑气微，
老人犹未试生衣。
满园闲绿无人到，
春日南风燕子飞。
黍离不复闵宗周，
何暇雷塘吊一丘。
若问西来师祖意，
竹西歌吹是扬州。
尽力提持只一刀，
狸奴从此脱皮毛。
血流满地成狼籍，
暗为春风染小桃。
贫贱难堪俗眼低，
区区何事更云泥。
会稽乞得无他念，
祗为归来毫故妻。
山似愁眉烟画翠，
月如醉眼晕生红。
鹤雏踏碎芙蓉影，
酒思诗情渺碧空。
芭蕉叶上雨催凉，
蟋蟀声中夜渐长。
燔十二经真太漫，
与君共此一炉香。
黄木湾前一亩宫，
庙灵规地古来雄。
江头不见风雷恶，
多谢禅师受戒功。
狂风拔倒树，
树倒根已露。
上有数枝藤，
青青犹未悟。
城西二里楚金陵，
吴帝名为石首城。
如今土坞无青草，
笑杀当时所必争。
珠帘当面见玲珑，
白鹤仙人上下通。
夜半蕊珠重命宴，
鸣鞘声落九霄中。
雨余山色千螺翠，
风定湖光一鉴明。
我是水晶宫里客，
暂来犹爱此轩清。
机声咿轧到天明，
万缕千丝织得成。
售与绮罗人不顾，
看纱嫌重娟嫌轻。
春来曾约醉河桥，
深负垂杨千万条。
今日都门相望处，
西风乱叶正萧萧。
至音不可收，
今人滞形器。
欲知古乐心，
山中此声是。
君斋几案绝尘埃，
芗泽摩挲日几回。
冷落主人何处去，
笔床茶臼不胜哀。
梅梢春色弄微和，
作意南枝剪刻多。
月黑林间逢缟袂，
霸陵醉尉误谁何。
五里乔松径，
千年古道场。
泉声与岚影，
收拾入僧房。
炎夏天颇热，
侬门对溪住。
摇荡采莲舟，
深处疑风露。
灯前一阵玉胡蝶，
火急教人网取看。
乃是径中白甘菊，
主人移入伴清寒。
清香妙质总宜人，
老干青枝更绝尘。
彻骨风流真我友，
竹篱茅屋故相亲。
谈经唐世岂无人，
君独春秋学最深。
力辩邱明非左氏，
后来朱子始知音。
思隐今年竹几竿，
因人略不报平安。
门东叫认真痴绝，
但有书来说饱餐。
光禄文章寄小诗，
爱闲不是傲当时。
扁舟时过西溪曲，
端为平居有所思。
七里滩头古木阴，
眼空寰海老垂纶。
无端钓得刘文叔，
却把羊裘污欲尘。
鹫宇岧峣轶翠霏，
清秋香火绝尘机。
心明更接真空辨，
应有天花满席飞。
窣堵古形仪，
未举已先知。
巍然存海底，
影落树头辉。
净妙妙时解活计，
露堂堂处有家风。
须知脱体卓然道，
廓落圆通是个宗。
高敞山斋立乳巅，
飘飖云驭聚群仙。
百灵听讲开坛夜，
大法将临报语宣。
东方和气斗回杓，
龙角中星转紫霄。
圣主间安天未晓，
求衣亲记玉宸朝。
格样亲传鼻祖家，
短檐时见夕阳斜。
看渠巨辟通方眼，
牛过依然露尾巴。
心体自然安用养，
多因迷欲易成昏。
但能寡欲无私累，
本体清明理自存。
过尽南山过北山，
幽花好鸟翠霏间。
满前风物牵诗兴，
可是平生马上闲。
偶因青鸟送幽寻，
翠壁苍崖白日阴。
三扣石扉人不识，
满山松竹自悲吟。
不御铅华着素衣，
玉奴风调似清姿。
何郎不作凌风句，
幻出江南烟雨时。
蛾眉今日为君开，
一色青天绝点埃。
浩想昔年经济事，
赤龙风雨过江来。
功德无边量，
不及如回向。
回向理不如，
妄想颠倒诳。
黄花夹径疑无路，
红叶临流巧胜春。
前去重阳犹一日，
不辞倾尽蚁醪醇。
一片爷爷古化基，
又逢寒食拜标时。
满前骨肉俱承荫，
一个无聊乞养儿。
地仙蜕骨归何许，
独有梭花三四树。
鹿头风月夜三更，
老厖吠入青云去。
繁怜纸撚揾无油，
将底光辉古荡湫。
今日元宵时节至，
也还水上挂灯扑。
秋云放雨静山林，
万壑崩湍共一音。
欲记荒寒无善画，
赖传悲壮有能琴。
年来文物盛江西，
捷帜联翩报锦溪。
好把香名题此籍，
此题已兆杏园题。
与君长办酒家钱，
共结山盟与水缘。
今夜重思旧游处，
一龛闲坐佛灯前。
十里城南古道场，
一泓寒水翠微傍。
幽人衲子时来汲，
疑是山中草木香。
九峰深处是禅关，
依旧居人说了然。
一句本来男女话，
当时应为灌溪传。
二十馀年别帝京，
重闻天乐不胜情。
旧人唯有何戡在，
更与殷勤唱渭城。
不识是真识有心，
识心遍处不求人。
江陵米满元无价，
师子全威画不成。
玉堂清冷寐难频，
月姊高寒远莫亲。
伴直径频呼苦酒，
不应觅句调他人。
圣主除官本为民，
吾儿何幸到簪绅。
但须因此行方便，
不必为冬更学春。
中国相司马，
和气满华夏。
惜哉民始苏，
身已要人扶。
海风吹绉蔚蓝天，
山涌芙蓉月涌莲。
对对凌波尘袜小，
相逢多是水中仙。
台岭名将方丈齐，
当年曾说二仟迷。
无人再得洞中信，
空有桃花落剡溪。
古风萧索不言归，
贫贱交情富贵非。
世祖本无天下量，
子陵何慕钓鱼矶。
海静不扬波，
仙人鞚鹤过。
灵峰七十二，
何处月明多。
前知红药翻阶处，
别许金腰一朵开。
名在金瓯花会得，
即看飞诏下天来。
诗伯于今第一流，
清篇传诵到鳌头。
共推句法源流远，
伯仲夔州只楚州。
长荡湖南好事家，
祗今无复无豪华。
斗升为乞西江水，
涸鲋馀生或有涯。
酒浓胜得晚天寒，
云气侵帷水墨翻。
兰蕙香前还判醉，
不须投辖锁重门。
百年风雨草苔昏，
尚有当年墨法存。
只恐终随峄碑尽，
西风吹烧满秋原。
兰舟终日漾莲溪，
少女如花锦袖低。
含笑折来流水畔，
红妆两两镜中啼。
初见梁间牖户新，
衔泥已复哺雏频。
只愁去远归来晚，
不怕飞低打著人。
牛背日高方睡熟，
横吹短笛不成腔。
毛球打罢归来晚，
古木寒雅又夕阳。
有德无年亦可矜，
腊鹅兴谤竟难明。
当时虽不为天子，
文选犹传万世名。
一方新地隔河烟，
曾接诸生听管弦。
却忆去年寒食会，
看花犹在水堂前。
石羊头子向东看，
大地茫茫被眼谩。
月映寒潭清彻底，
云收华岳露巑岏。
广筑长城一，
纷纷走避秦。
长城遍天下，
底处着逃人。
楚人休笑沐猴冠，
越俗徒夸翁子贤。
五百年间异人出，
尽将锦绣里山川。
踏遍三千及大千，
除非铁脚始能穿。
当时达磨持归去，
何事传来到七仙。
出得山来早是迟，
却於世上讨便宜。
直饶一念超三界，
好与拳头劈面椎。
不闻闻了绝狐疑，
三界浮嚣总不知。
泥牛入海通消息，
木马横嘶贯紫微。
插花临水一奇峰，
玉骨冰肌处女容。
烟袂霞衣春带雨，
云鬟雾鬓晓梳风。
嫩叶生初茂，
残花少更鲜。
结根龙藏侧，
故欲并青莲。
晓风吹动角端旗，
仗外祥光绕赤墀。
忽听殿头宣内阁，
独承密旨退朝迟。
西山抱孤洁，
淇水凝寒绿。
古来长安道，
多少閒草木。
王令威严谁敢拟，
纤毫才动铁轮随。
时人只见锥头利，
几人能见利头锥。
诗愁磨尽鬓边青，
玄钥无施闭理扃。
牛渚锦官祠庙古，
瓣香傥格在天灵。
粲玉梢头出小亭，
忍寒索笑太清生。
楚山活脱青屏样，
影得疏花分外明。
数载炎州不惯寒，
并江已怯瘦栾栾。
旧识淮南今更老，
绝知于此亦良难。
柔橹双随下水船，
乱帆轻舵递相先。
无端系着山村岸，
高枕芦芽对雨眠。
中分爻雨段，
风使十横斜。
文上元无分，
人前强出些。
太华峰头秋气新，
醉临绝壁岸纶巾。
世间万事惟堪笑，
禹迹茫茫九片麈。
十幅蒲帆万里风，
来无踪迹去还同。
抬眸错认云山处，
人在水天一色中。
竹风瑟瑟野猿号，
月下酣眠不脱蓑。
恐至丹炉伤白蚁，
懒烧松烛惜飞蛾。
甲子虽推小雪天，
刺桐犹绿槿花然。
阳和长养无时歇，
却是炎州雨露偏。
菱花初日照人空，
妆罢临轩数落红。
不得东风花不发，
花飞犹自怨东风。
日西何事客归迟，
等看娟娟一寸眉。
却民嫦娥太夸客，
和宫推出桂花枝。
蔓草悲风知几秋，
黄桑晚叶野云愁。
偃王城下樵苏尽，
犹有耕人指旧丘。
初生科斗聚如拳，
鼓吹骎骎聒夜眠。
科得鱼蛮生妄想，
麴车那解口流涎。
少省风雷亦壮哉，
曾将科目放颜回。
因寻俊秀传衣钵，
笑指凌云得得来。
怅望登临日，
大行山顶头。
亲帏何处是，
一片白云浮。
只爱糟床滴滴声，
长愁声绝又醒醒。
人间荣辱不常定，
唯有南山依旧青。
几年依样画葫芦，
自作葫芦学佛徒。
一笔从今勾断了，
一瓶一钵任江湖。
春濑与烟远，
送君孤棹开。
潺湲如不改，
愁更钓鱼来。
别时触目是愁端，
适喜君怀宇宙宽。
千里事人犹见喜，
寄声别驾好相看。
二阮当年总解诗，
夷吾父子亦能棋。
家庭粗有消閒乐，
未似登山临水时。
棣陨双葩泪洒红，
百年已短更匆匆。
祗今风雪栖栖景，
地老天荒一个鸿。
曾嫌胜己害贤人，
钻火明知速自焚。
断足尔能行不足，
逢君谁肯不酬君。
冲雨冲风不怕寒，
晚来日出短蓑乾。
遶畦拾块真为乐，
莫作陶公运甓看。
行到湖边却筍舆，
眼中浑似画屏纡。
梅花又作临风笑，
亦有高人似旧无。
苏公堤畔采莲船，
蘸碧楼台动管弦。
山色湖光宛如昔，
心情不似十年前。
青家千年恨不埋，
琵琶马上几时回。
宇文高氏争雄日，
突劂柔然献女来。
我爱东湖旧广文，
更过水口觅将军。
醉归尝骑广文马，
不怕打鼓噤黄昏。
子欲作梅诗，
当造幽绝境。
笔端有纤尘，
正恐梅未肯。
山外圆天一镜开，
山头云起似浮埃。
松吟竹舞水纹乱，
坐见溪南风雨来。
身同枯木倚寒岩，
铄尽玄微没许般。
只麽守些獃怛怛，
从教壁倒与篱丹。
居住梁溪古道傍，
分明木石最堂堂。
丹青能染成形貌，
犹有心源未易量。
尚有绨袍赠，
应怜范叔寒。
不知天下士，
犹作布衣看。
雨后微风不度池，
柳条犹拂镜中丝。
凭阑只与禽鱼共，
水底月明方自知。
两畔绿杨卧碧溪，
人家一带绿杨堤。
门开恰出市行路，
山在屋头谁肯栖。
猛士语难熊虎样，
画楼山立水云间。
雄豪等作诗家助，
酒处吟笺莫放闲。
病馀不赋恼侬歌，
活计江湖一钓蓑。
傥许膏肓驱二竖，
肯令红粉污青娥。
独咏沧浪古岸边，
牵风柳带绿凝烟。
得鱼且斫金丝鱠，
醉折桃花倚钓船。
眼看白浪覆青山，
谁信黄昏去复还。
纵使百年终有尽，
何须豪横诧吴蛮。
藉交唯有不赀恩，
汉法归成弃市论。
平日五陵多任侠，
可能推刃报王孙。
青丝族饤莼羹味，
白雪堆盘缕脍鲈。
我向松江饫鲜美，
菜肠今更食新菰。
一丝公不挂，
钓饵也怜渠。
旧日垂竿地，
临流只放鱼。
千尺嶙峋直立形，
流传神应挟风霆。
石身本聚山川气，
便是人心聚处灵。
章原暝边宠会宿，
塔岭尖处胡孙愁。
且并山腰欹侧过，
莫从高顶望神州。
西域谁携仙种回，
昙花喜杂瘴烟开。
分明遗赠皇华使，
不令空王独占来。
一顷烟波渺太空，
独操莲叶破青铜。
炊烟不动无桐甑，
底处求僧与二童。
烟晨梅花别是清，
略无风动亦寒馨。
如焚古鼎龙涎饼，
坐对幽窗水墨屏。
负才尚气满朝知，
高卧闲吟见客稀。
独步何人识袁尹，
白杨郊外醉方归。
万竹丛深日未晡，
寒江烟雨翠模糊。
东风无限潇湘意，
却倚篷窗听鹧鸪。
人竞爱於花，
花应亦爱人。
从头堪好笑，
老尽少年春。
湖上春光已破悭，
湖边杨柳拂雕阑。
算来不用一文买，
输与山僧闲往还。
桐下空阶叠绿钱，
貂裘初绽拥高眠。
小炉低幌还遮掩，
酒滴灰香似去年。
出涌金门一黯然，
初来犹是绍兴前。
都人百万今谁在，
惟有西湖似昔年。
相国人夸佐沛公，
收图运饷守关中。
不知用蜀为根本，
此是兴王第一功。
池阳佳致说齐山，
公暇邀朋喜暂攀。
浮世谩同流水急，
野僧长伴白云闲。
目送长淮去不回，
登临万感集层台。
波间定有隋渠水，
曾向大梁城下来。
至哉择术妙难论，
邂逅何妨丐一言。
我已无心求富贵，
余生归命给孤园。
金检书残石壁云，
二名幽独彼何人。
春深草没松门路，
泉下诗犹感鬼神。
李陵初送子卿回，
汉月明时惆怅来。
忆著长安旧游处，
千门万户玉楼台。
处世曾无著，
生前事尽非。
一瓶兼一衲，
南北去如归。
從龙为雨复清闲，
片段依依水石间。
惭问秋风欲吹散，
不能留得覆青山。
花须为饭露为浆，
黑雾玄霜剪薄裳。
飞绕金灯来又去，
不知能有几多香。
懒值悬弧浑不记，
老当还笏复奚疑。
潞公未得为全福，
晚惜斋旄尚涕垂。
紫阁曈曨隐晓霞，
瑶墀九御荐菖华。
何人又进江心镜，
试与君王却众邪。
白云相顾尚依依，
十载江湖负宿知。
时事未容轻所学，
山中依旧只吟诗。
玉川幸有数间屋，
子美怕卷三重茅。
为君觅费易陶瓦，
夜窗写诗听雨敲。
风急梅花片片飞，
游人星散市声稀。
翻思往日西楼约，
不至天明不肯归。
半岭松声樵客分，
一溪春草鹿成群。
采芝人人翠微去，
丹宠石坛空白云。
三月清工倦欲归，
花神应约手同携。
明年早赴东郊迓，
未论渠侬南北西。
万个松杉一颗珠，
老僧心手最工夫。
冷光长在千峰顶，
谁道人间夜月孤。
泉脉晴融太液池，
内人初晓玉参差。
东风认得农祥正，
吹作丰年御制诗。
小院春寒月到迟，
闭门閒课上元诗。
南来父老消磨尽，
耳畔无人说旧时。
偶向津头买钓蓑，
怀人只隔一烟波。
扁舟欲渡长江去，
奈此西湖明月何。
南朝千载有斯人，
拈出兰亭花草春。
俛仰之间已陈迹，
至今此纸尚如新。
方困长涂滑，
俄逢赫日明。
只忧开太早，
却恐雨还生。
天竺山中秋讲散，
露蛩烟雁动乡情。
五株松下梁朝寺，
归听罗浮古磬声。
不论山颠与水涯，
春来何处不荣华。
野红妖绿浑如画，
一崦人家桃杏花。
海底销沈不计年，
支机谁复付张骞。
郁林试与归舟载，
一见还应拜米颠。
人植东臯松，
勿遣樵牧经。
他时化鹤归，
要斲千年苓。
扶桑曾见日腾空，
老去归田不复东。
一觉短檐他日梦，
起来惆怅晓窗红。
老婆心急频相劝，
性难只得三日限。
我耳已较君不割，
且喜两家皆平善。
光风霁月瑞香盘，
岁岁元宵锦作团。
春到山家今几许，
不妨邻舍借花看。
兰菊不竞芳，
鸿燕各有时。
可以人不如，
大哉义曰随。
桃腮杏脸衬朝霞，
那信红颜薄命嗟。
两树新妆争睹胜，
老夫无月不看花。
谨毋昧方寸，
是处有神明。
夜半为亲祷，
空中弹指声。
日月灯光迥不俱，
何须伴侣学真如。
国师道在无相见，
知音何处不文殊。
涌金门外雨晴初，
多少红船上下趋。
龙管凤笙无韵调，
却挝战鼓下西湖。
华屋春将尽，
纱窗日易昏。
不知多少恨，
相见与君言。
邂语非干舌，
能言不是声。
刹刹尘尘尔，
何处著浑身。
粉红轻浅靓妆新，
和露和烟别近邻。
万一有情应有恨，
一年荣落两家春。
振鹭翔鸾集禁闱，
玉堂珠树莹风仪。
不知新到灵和殿，
张绪何如柳一枝。
孟光书寄与梁鸿，
薪粲年年幸可同。
触热忘归浑细事，
笑人应有北窗风。
灼灼生寒烬，
终朝照席明。
从教占有验，
燃灭本无情。
当炉一曲竹枝歌，
肠断江南柰尔何。
游子未归春又老，
夜来风雨落花多。
终日思归今日归，
著鞭鞭马尚嫌迟。
曲台殿里官虽冷，
须胜天涯海角时。
莫向嵩山去，
神仙多误人。
不如朝魏阙，
天子重贤臣。
夕阳牛背数家村，
一笛声中欲断魂。
人世百年双短鬓，
不知禁得几黄昏。
前年车从过天津，
花底当时把酒频。
此日锦城花烂漫，
何尝更忆洛城春。
宿草离披泪满衫，
孤坟遥想帝城南。
天生贾谊成何事，
只得人间三十三。
绣颈斓斑锦翼齐，
梁园春树好飞栖。
乐游年少偏嫌雨，
莫向花间自在啼。
十三曾识卖珠名，
几度春风醉舞尘。
昨日斗鸡长乐观，
文园偷访爱琴人。
杨柳南城道，
芙蓉小苑通。
内使来调马，
君王敕射熊。
身在山中不见山，
却因远看更孱颜。
煌煌三秀如堪采，
拂石眠云未忍还。
江流东去各西行，
江水无情客有情。
此地怀归心自苦，
不应空枉夜滩声。
渭城朝雨不须歌，
烂醉江头舞短蓑。
自是先生眼根钝，
夭狐伎俩本无多。
有底春风能好事，
解持刀尺翦青天。
知君新得草书法，
旋卷碧云供小牋。
穉苗苏醒晓风凉，
老魃匆匆遽俶装。
旬浃望霓心肺渴，
暂须一啜露华香。
石头城上望斜晖，
览尽金陵寂寞归。
叹息青天如许大，
可无一个凤凰飞。
租船满载候开仓，
粒粒如珠白似霜。
不惜两钟输一斛，
尚嬴糠核饱儿郎。
如此为梯也可猜，
不施工巧故危哉。
知师拟判仙凡路，
已过苍龙岭上来。
蔗花秋半黄，
三两下寒塘。
北风正萧瑟，
书远不曾将。
笑凭诗句说丹霞，
城郭人民数万家。
礼接紫阳风俗厚，
学传东鲁道源赊。
琥珀盏中云母钟，
琉璃光射水晶宫。
风随兰麝香千里，
人在莲花影万重。
鸡林尚识香山句，
沧海宁无子建才。
岂是天公留混沌，
不教人带锦囊来。
花落花开人世梦，
衰荣闲事且持杯。
春风底事轻摇落，
何似从来不要开。
琵琶人去几经秋，
司马青衫亦故丘。
唯有当时亭下水，
无情依旧更东流。
目极天涯酒半醒，
枫林斜带远山青。
故人家在秋云外，
百步洪边水绕亭。
木牛流马无人会，
元是自家心孔开。
却恐如簧谗佞口，
曾问天孙乞巧来。
菰蒲声裹荻花乾，
鹭立江天水镜宽。
画不能成诗不到，
笔端无处著荒寒。
清溪白石出胡麻，
香暖瑶池九影花。
见说玄都无甲子，
春光常住阿环家。
人与西风结约来，
芙蓉花气扑吟杯。
曲塘好处都行遍，
带得一身秋色回。
秋为枣多暑，
天因禾未霜。
吁嗟尔凶虏，
宜亦畏皇纲。
重位每忧身後骂，
虚名不救眼前饥。
直须采药名山去，
日夜松风无歇时。
流苏空系合欢床，
夫婿长征妾断肠。
留得当时临别泪，
经年不忍浣衣裳。
后代称欢伯，
前贤号圣人。
且须谋日富，
不要道家贫。
幽深红叶寺，
清净白毫僧。
古殿长鸣磬，
低头礼昼灯。
雪髯霜鬓语伧狞，
淡荡园林取次行。
要识将军不凡意，
从来只啜小人羹。
巨迹相传岁已深，
往来游客好追寻。
谁知此足本非履，
胡不返身求佛心。
一年好处是初春，
十阁争先奉圣人。
彩胜宝幡簪帽巧，
兰芽蔬甲族盘新。
捏住乾坤粉一团，
大人刚被小人瞒。
机先若具机先眼，
走杀从教起衅端。
仲秋八月旦，
庭户入新凉。
不露风骨句，
愁人知夜长。
道人钟梵久寂寞，
倦客弭车聊静便。
我亦云山闲衲子，
平生香火旧因缘。
去年人老已苍华，
野蔌山醪办咄嗟。
到得今年人又老，
也无筋力看梅花。
中外相连弟与兄，
新加小县子男名。
才年三十佩铜印，
知尔弦歌汉水清。
双双瓦雀行书案，
点点杨花入砚池。
閒坐小窗读周易，
不知春去几多时。
云里溪头已占春，
小园又试晚妆新。
放翁老去风情在，
恼得梅花醉似人。
仰头看月见新鸿，
形影双飞玉监中。
呼我作卿方举酒，
更烦佳句赏高度。
典刑堪受百花朝，
风致宜为万世标。
齧雪节刚难屈膝，
拈花妙法愿埋腰。
暗撒骊珠成瓦砾，
閒倾鸩毒是醍醐。
冤将恩报灭胡种，
举眼无亲真丈夫。
俟命循天更不疑，
朵颐那可换灵龟。
逍遥岂在揄枋外，
问著扶摇总不知。
一切贤圣如电拂，
智尊不动琉璃头。
紫金光聚没遮拦，
说甚寒山并拾得。
舒卷因风何所之，
碧天孤影势迟迟。
莫言长是无心物，
还有随龙作雨时。
秋风索索连江起，
暮过烟波十余里。
长芦瘦竹映渔家，
灯火渺茫寒照水。
不数僧繇只数吴，
丹青纪出活形模。
问君写尽人多少，
写得人心一片无。
望月疑无得桂缘，
春天又待到秋天。
杏花开与槐花落，
愁去愁来过几年。
晓雾溟濛似有无，
半残红煜动金铺。
黄莺不语梨花上，
错认徐熙旧画图。
是身土木无知汉，
忍痛声中一皱眉。
好是南山射石虎，
纵饶没羽亦徒为。
当年不作南行客，
他日应无北狩人。
官似虱微言许大，
肉如蚁饱道方伸。
零落孤根玉雪团，
天孙剪月试天寒。
凡间讳白骄红紫，
却把梅花作杏看。
为政悬知如治疾，
岂求汤砭一时功。
但今安养无遗策，
肤革充盈由本丰。
僛僛翠袖舞寒塘，
无复当时婉婉妆。
荡子游娃俱不到，
倚风摇月自生香。
十年闲读古人书，
不为山川货可居。
便有风声生屐齿，
王侯同在一丘墟。
不见江梅三百日，
声断紫箫愁梦长。
何许绿裙红帔客，
御风来献返魂香。
尽谓黄龙山里龙，
弥年翻去碧潭空。
君行为报居人道，
遐迩虽殊一雨同。
草莽连云旧迳荒，
人人称是古柴桑。
园蔬篱菊知何处，
乔木萧萧挂夕阳。
万枝松裹一篝镫，
知是山房第几层。
静夜数声清磬响，
上方应有诵经僧。
张公吃酒李公颠，
盛六生儿郑九怜。
舍下雄鸡伤一德，
南头小凤纳三千。
南陂荒茀已成围，
北墅四租颇应期。
两地径规般薄地，
小为庵屋大为池。
锦浦归舟巫峡云，
绿波迢递雨纷纷。
山阴妙术人传久，
也说将鹅与右军。
一尉初收百里尘，
一同寻访万家春。
留中幸到争先处，
请外甘为勇退人。
去年此日泊瓜州，
衰柳萧萧系客舟。
白发天涯叹流落，
今年对雨古宣州。
斜霏动远吹，
暗馥留微火。
心事共成灰，
窗间一翁坐。
穿莲漏永金铺邃，
雪藕衣轻玉殿凉。
好把无邪毋不敬，
细挑采字寿君王。
魏帝宫人舞凤楼，
隋家天子泛龙舟。
君王夜醉春眠晏，
不觉桃花逐水流。
莫笑门庭草棘荒，
也能随事答年光。
半瓶野店沽醇碧，
一畚邻园饷矮黄。
极目风沙姚魏家，
耳边忍听后庭花。
谁能把家前黄醉，
添得临风感岁华。
缚草徒然未若贤，
绝韦老矣定谁传。
舞雩著我三千子，
华表须居五百年。
合绾丝纶对紫薇，
却扪青壁听猿啼。
只应许国心金石，
蜀道如天亦可梯。
兰无香气鹤无声，
哭尽秋天月不明。
自从东野先生死，
侧近云山得散行。
村村绿树起青烟，
隔岸行人叫渡船。
昨夜不知何处雨，
水推枯叶出溪边。
沩山牛加字，
鼻孔皆相似。
牧人执杖看，
免惹闲公事。
商岭东西路不分，
两间茅屋一溪云。
师年耳聩知师意，
人是人非不欲闻。
满酌劝童仆，
好随郎马蹄。
春风慎行李，
莫上白铜鞮。
江北江南水一涯，
迷楼结绮两堪悲。
雷塘草绿人安在，
曾见黄奴坐井时。
半依蓠脚半依城，
多傍梅边水际亭。
最是晚晴斜照里，
黄金日射万银星。
昔年刘震帅池阳，
曾制轻车学运粮。
独辐不堪承重向，
至今零落在行廓。
立石标溪界，
疏荷限水香。
此翁三十载，
看了几人忙。
千章夏木布浓阴，
望里累累羡子林。
莫当黄柑持抵鹊，
来时佛国重如金。
漠漠轻云冒两山，
楼台依约有无间。
画船未出波光定，
一目新鸿度柳湾。
清时有味是无能，
闲爱孤云静爱僧。
欲把一麾江海去，
乐游原上望昭陵。
湖边车马日提壶，
有眼何曾识野蔬。
肯为肌羸忘内味，
孰云医国世间无。
凤山高兮上有枫，
青女染叶猩血红。
莫辞老红嫁西风，
一夜憔悴成秃翁。
花开山与明，
花落水流去。
行人欲寻源，
只在山深处。
雨暗眉山江水流，
离人掩袂立高楼。
双旌千骑骈东陌，
独有罗敷望上头。
群山南走失所往，
百川东逝兹其穷。
天低水国疑将压，
人过月塘愁欲空。
欢游俯仰皆陈迹，
薄宦须臾即色空。
试忆昔年双桂会，
只如前日梦魂中。
须无尾短最堪伤，
虫大终须不是强。
两尾腿长还倒插，
闻名尽说两头枪。
瓦木明丹垩，
初期镇此方。
石梁今欲圮，
尤益富蛮商。
才闻家世便心倾，
何况通经古是程。
范叔青云能自致，
不须河朔寄柴荆。
宠极辞同辇，
恩深弃后宫。
自题秋扇后，
不敢怨春风。
远访夭桃映面红，
俯临寒食困和风。
幽燕在昔多佳丽，
应有留题外户中。
劝尔编氓莫事魔，
魔成划地祸殃多。
家财破荡身狼籍，
看取胡忠季子和。
禹锡当年出省台，
玄都花谢转生哀。
梅花不涉春风事，
看取先生几度来。
花禁冷叶红，
划滴虚岚翠。
清净卢舍那，
全身荆棘里。
罗雀閒门未寂寥，
小园花事自春饶。
日葵霜菊逾千本，
更有酴醾十万条。
王钗半落珊瑚枕，
金屋低垂翡翠帘。
莫唤女医来问病，
逢春自是可曾忺。
神仙一去几千年，
自遣秦人不得还。
春尽桃花无处觅，
空馀流水到人间。
圯上相逢一老翁，
诛秦蹙项笑谈中。
报韩偶得刘郎用，
更有商山听下风。
林院生夜色，
西廊上纱灯。
时忆长松下，
独坐一山僧。
又桨浮波日夜催，
胥涛不到子陵台。
为怜摘菊空盈把，
故遣鸱夷送酒来。
儿小未谙用，
分钱寄母奁。
欲知年渐长，
扑满旧痕添。
世间只有情难说，
今夜应无不醉人。
若向洞庭山下过，
暗知浇沥圣姑神。
物殊寿夭故难知，
谁欲宽为久远期。
斋土未能昏故楮，
泥沙先已蚀残碑。
乳乌哑哑飞复啼，
城头晨夕宫中栖。
吴王别殿绕江水，
后宫不开美人死。
秋声早已到梧桐，
露气生凉湛碧空。
独倚阑干待明月，
紫箫吹散木樨风。
紫琼润洁墨花香，
独坐小窗春昼长。
拈笔题诗随意拙，
近来不复省钟王。
林下闲言语，
何须更问为。
自知无纪律，
安得谓之诗。
浔阳江上看明月，
月落孤眠百感生。
十二年前如昨日，
竹斋曾醉凤箫声。
荷恩承顾托，
执契恭临抚。
庙略静边荒，
天兵耀神武。
客愁不尽本如水，
草色含情更无已。
又觉春愁似草生，
何人种在情田里。
海岳庵头积翠峰，
苍松两两似游龙。
要知米老骑綍去，
谁把云山写淡浓。
扬絮飘花怯远人，
荒山古寺阅残春。
他乡惟有前朝柏，
得见踌蹰送客身。
天汝染花情若狂，
鲜妍直欲媚秋光。
忍将陶径黄金色，
也学秦宫朱脸妆。
山根泉发澜生凝，
亭上风微浪自平。
汩汩长年流不住，
无言千古意分明。
紫府仙人水月英，
绝嫌臭秽溷真清。
玉尘月赋三千斛，
一洗人间死鬼兄。
银烛交光桂酿清，
亲朋相见苦多情。
春宵万籁俱澄绝，
初试鹍弦骤雨声。
柴里烟光映水沙，
穰穰妇子咏年华。
尖山泉引禾田腴，
更绕芳洲种落花。
灞水何人不别离，
无家南北倚空悲。
十年此路花时节，
立马沾襟酒一卮。
博士今儒彦，
遥知讲席重。
汝宜束修往，
吾亦执经从。
江梅带雪状模糊，
梅雪相逢意不孚。
雪逊无香梅逊白，
雪消梅现旧头颅。
旧交髯簿久相忘，
公子相从独味长。
醉死糟丘终不悔，
看来端的是无肠。
别后江头夜雨凉，
可怜憔悴谢红妆。
腹中不有郎行路，
那得车轮日转肠。
故城门外春日斜，
故城门里无人家。
市朝欲认不知处，
漠漠野田空草花。
万花深处语黄鹂，
花底能无挟弹儿。
自在两鸠春寂寂，
一枝晴雪立多时。
迎气来归祚，
宜春祝降祥。
皇心勤治切，
应喜寸阴长。
新正阅月天苦阴，
白日未照草木心。
黄州城中人迹少，
江涛涌汹山崎嵚。
客中情况少人知，
正值钟声约束时。
清坐更无人共话，
挑灯来看菊潭诗。
壁网蛛丝镜网尘，
花钿委地不知春。
伤心怕见呢喃燕，
犹在雕梁觅主人。
舍北小桃才及肩，
可怜枝弱苦花繁。
黄昏雨急东风恶，
惜尔不禁春夜寒。
閒居何所宜，
把酒策第一。
石田今有秋，
痛饮事可必。
汗础经旬未肯乾，
破窗随处有蜗涎。
祗今不耐春阴得，
想见黄梅细雨天。
纷纷万木尽西风，
独立霜林我御冬。
滓畔无人谁着语，
止斋但护紫泥封。
尽说青楼碧玉家，
舞风歌月斗铅华。
自从误识樱桃后，
懒看阊门路畔花。
青灯照我梦城西，
坐上传觞把菊枝。
忽忽觉来头更白，
隔墙闻语趁朝时。
勿谓无心云是道，
龟毛兔角非坚宝。
顽空作境是谁安，
不体十方源浩浩。
种柳护吾庐，
无妨隐者居。
绿酬一樽酒，
青映五车书。
修造未逾两个月，
丛林便觉日荒凉。
今朝重整旧洪范，
铁佛须教尽放光。
五十笑他先百步，
何如参马胜骑牛。
不须重较多和少，
归到家山即便休。
风雪三冬北，
江潮二月时。
怪今阿那事，
不得作春诗。
仙李由来公与侯，
宋唐相望尽名流。
金銮论事嗟无地，
往溯天风记玉楼。
平生最爱芗林石，
奇树怪藤猿往来。
旧友共题行记处，
如今字字是苍苔。
自得湘江种，
禽栖不敢弹。
怕摇枝上露，
犹是泪琅玕。
筑着成都人姓刘，
丹成蜕迹入罗浮。
琼楼数纸御书在，
虚静先生已掉头。
海上涛头一线来，
楼前指顾雪成堆。
从今潮上君须上，
更看银山二十回。
树顶烟微绿，
山根菊暗香。
何人独鞭马，
落日上嘉祥。
一叶渔船两小童，
收篙停棹坐船中。
怪生无雨都张伞，
不是遮头是使风。
锥凿不到处，
纵横丈许宽。
宁教苔藓去，
要下一筹难。
郎宿临初度，
村翁喜欲颠。
要知侬甲子，
老弟已稀年。
一切水月一月摄，
翳眼盲夫胡指决。
都卢只这一心光，
年年来叫桃花月。
浅倾西国蒲萄酒，
小嚼南州豆蔻花。
更拂乌丝写新句，
此翁可惜老天涯。
倚风黄菊绕疏篱，
自有清香处处知。
今日王孙好收采，
浊醪霜蟹正堪持。
乐静岂无病，
好闲终有心。
争如自得者，
与世善浮沉。
欲劝东君尽一杯，
临岐无语独迟回。
晚风自有留连意，
递得莺声过柳来。
假拙济奸真蝗出，
认奸作巧巧何曾。
须知我自灵於物，
一点光明万古证。
郎星又转作侯星，
上据中阶下列城。
时号嘉兴为辅郡，
出分重寄护行京。
主中宾句验来端，
四海禅流总被瞒。
铁磨机轮难经拟，
逢人即出舌翻澜。
风狂雨暗舟人惧，
自委神明志不邪。
投得苇湾波浪息，
岸头烟火近人家。
半夜逾城景象虚，
雪山深处觜卢都。
直饶一见明星悟，
已是当时不丈夫。
蜡屐终朝践石苔，
飞鸢不动绝尘埃。
片云忽作人间雨，
尽道灵山应祷来。
故人别去复一月，
三绝诗章寄我来。
我有青州四从事，
已令挈至待君开。
酒楼柳絮白纷如，
带雨随风密又疏。
万景天全群动息，
玉堂人老卧茅庐。
清晓新晴物物熙，
小风淡日暖归旗。
不堪回首南华路，
去岁梅花细雨时。
银塘打尽万银梭，
岸上笭箵来正多。
船载月明犹有月，
无船无月欲如何。
德声不减汉东平，
玉鉴冰壶表里清。
休问南山山色翠，
淡然无欲自长生。
不假闻思修，
巨闢圆通路。
更拟问如何，
数珠木槌子。
塞北江南共一家，
何须泪落怨黄沙。
春酒半酣千日醉，
庭前还有落梅花。
虽匪囊中物，
何坚不可钻。
一朝操政柄，
定使冠三端。
宝栏十二午阴移，
思入云霄落子迟。
当局早知提醒着，
危机应不堕蛾眉。
城上新开百尺楼，
白云人伴白云留。
山川半倚三吴胜，
江汉常吞七泽流。
轻红浇翠抹弓腰，
高映斜阳跨碧霄。
半似一条琼玉带，
合成五色水晶桥。
九十二光阴，
分明对众说。
远洞散寒云，
幽窗度残月。
工于绘事讳言工，
韩滉心宁与俗同。
恶语发挥非敢惜，
所疑不是子家风。
得意中人嫌太雅，
眼胞上捧为多般。
从今邂逅逢花处，
要似茱萸子细看。
木落孤山墓草荒，
梅花千古带诗香。
吟魂仙去谁招得，
独鹤一声幽恨长。
孔孟光华不死生，
楚秦灰炬漫纷更。
莫将烧叶焙浮烬，
要把盘根养宿明。
极目江天一望赊，
寒烟漠漠日西斜。
十分秋色无人管，
半属芦花半蓼花。
路绝空林无处问，
幽奇山水不知名。
松门拾得一片屐，
知是高人向此行。
幼安伯可号文雄，
词寿秦韩枉自工。
贤相肯交穷处士，
何如魏野祝莱公。
夜共潇湘月，
朝连巫峡云。
烟愁贾太傅，
雨泣屈平君。
垂杨百尺临池水，
风定烟浓盘不起。
欲折长条寄远行，
想到君边已憔悴。
东望泰岳松，
西望苍梧竹。
知心侣渔樵，
忘情友麋鹿。
雨暗水岩春意浓，
尚思采采隔珍丛。
睡魔正压眉楞重，
珍重南屏信息通。
叠嶂联屏飞远近，
风情物色有余涯。
回头四顾东西地，
多少砺山庄帝家。
岳神当面捧南山，
馥郁非烟拥圣颜。
法部笙歌催献寿，
阖门先引内朝班。
钓得神鱼金作鳞，
废台百尺漫嶙峋。
丝纶不入非熊梦，
当日何人老渭滨。
扁舟匆草出山来，
惭愧严公旧钓台。
舟子未应知此恨，
梦中飞楫定谁催。
烟悉雨啸黍华生，
宫阙簪裳旧帝京。
若问古今兴废事，
请君只看洛阳城。
学射春山万岁湖，
牙门列骑卷平芜。
如今黄土原边梦，
犹识呼鹰嗾犬图。
雪后千峰玉刻成，
琼瑶寒照寺楼明。
遥知禅老开窗坐，
指点烟村看晚晴。
洛阳三十六峰西，
曾为梅花醉似泥。
今日偶题题似着，
屋檐斜入一枝低。
元戎小队出郊坰，
落絮游丝亦有情。
纵酒欲谋良夜醉，
系帆何惜片时程。
秋香烂熳入屏帷，
金粟楼台富贵时。
晓起旋收花上露，
窗间闲写夜来诗。
天上一轮影万轮，
一轮方是月明真。
只寻天上一轮月，
水里万千何足论。
康寿高居德寿宫，
天申元自近天中。
千秋行献开元镜，
五日先供扬子铜。
不识第一画，
羲皇运腕初。
凭空说仪象，
枉著汗牛书。
新来诗思与秋清，
野径无人适意行。
道尽青松知小雨，
隔林怪在竹鸡鸣。
洙泗三千众，
何人得正传。
省身有曾子，
克己独颜渊。
江鲈淮蟹不论钱，
肯到湖边明月船。
玉脍雪螯新煮酒，
桂花香后菊花前。
往往城中水，
不知郊外甘。
如何城市客，
不肯住城南。
是处箫声破碧云，
翠梅依旧锁闲春。
东风不负庭前柳，
只负年年看柳人。
诸佛放光明，
助发实相义。
言下合无生，
为祥复为瑞。
垂柳池边见海棠，
一枝寂寞倚残妆。
娉婷可奈移灯看，
何处春愁不断肠。
云蒸昆山液，
月浸蓝田英。
临风咽沆瀣，
满腹珠玑鸣。
欲识春囘处，
长生大帝家。
万年枝耸翠，
千岁果开花。
每年每遇清明节，
把酒寻花物地忙。
今日江头衰病起，
神前新火一炉香。
神霄宫殿五云间，
羽服黄冠缀晓班。
诏许群臣亲受籙，
步虚声裹认龙颜。
风波要自吾心定，
泾渭从渠何日分。
公已著身荣辱外，
世间余子自纷纷。
月满西园夜未央，
金风不动邺天凉。
高情公子多秋兴，
更领诗人入醉乡。
休论人是与人非，
会得观心过亦微。
泛滥此生长似旅，
天寒日暮是谁归。
刻出形骸假像真，
一丝牵动便精神。
堪嗤鼓笛收声后，
依旧当时木偶人。
故人高枕闭柴荆，
应恨平生谩一经。
下榻每怜挥白羽，
挽溪仍喜得红菱。
匹马孤栖最可怜，
瘴云漠漠海连天。
微闻父老咨嗟语，
此事蹉跎百廿年。
雁翅横连杜若洲，
碧阑干影在中流。
蓬莱日日游人间，
谁道仙风解引舟。
南浦随花去，
回舟路已迷。
暗香无觅处，
日落画桥西。
莫笑书生一卷书，
唐虞事业正关渠。
汉廷若有真王佐，
天下何须费扫除。
庵成有兴亦寻春，
风暖荒莱步始匀。
若遇好花须一笑，
岂妨迦叶杜多身。
恻恻轻寒透凤帏，
夜深前殿按歌归。
银台烛烬香销鼎，
困倚屏风脱舞衣。
抱璞含和道俗同，
寥寥万代想皇风。
后来贤智知多少，
未似当年牧马童。
瀰瀰水槛俯横桥，
水面新荷影动摇。
时向青空飞白鹭，
不妨悲翠立兰苕。
旧谷才登幼妇场，
新蚕复出小姑忙。
书生却弄閒针线，
枉学明河织女襄。
暮景千山雪，
春寒百尺楼。
独登还独下，
谁会我悠悠。
器局事宏大，
心期勿卑汙。
俗士不必效，
汝为君子儒。
淮南梅柳想春还，
怯见西州岁暮寒。
惟有看山心未厌，
晴明终日在阑干。
青旗斜出画桥西，
杨柳飞花水满堤。
一酌误人千日酒，
醉埋荒冢不思归。
红雨随风散落霞，
行人几误武陵家。
牧童若向青帘见，
应认枝头作杏花。
花昔罗浮山下居，
肌肤玉雪缟衣裾。
冷斋不到朝云死，
独与松风伴大苏。
风吹花树昨朝红，
今日看花树已空。
可惜天高花薄命，
年年开落只由风。
湖光深处恣沉浮，
未让波间鹭与鸥。
旧侣此时应羡汝，
欲来相就苦无由。
利名物外奚必用，
至贵无亏备自身。
舍已从人徒取贱，
到头还自丧其真。
芒屩年来渐嬾穿，
闭门日日只高眠。
今朝出送张夫子，
借得南邻放鸭船。
蛟鳄垂涎历畏涂，
如今欢喜去携锄。
一生患难休回首，
疋似元符曾上书。
谢豹花开满岭红，
空蒙晓雨湿春丛。
看山不尽行人意，
处处东风啼郭公。
二月二日涉笔新，
水仙竹叶两精神。
正如月下骑鸾女，
何处堪容食肉人。
画帘风动影丝丝，
曳绿摇金昼景迟。
睡起倚阑看蛱蝶，
莺声只在最高枝。
屏灯红灼烁，
窗月正黄昏。
印出横斜影，
分明竹外村。
莫怪人言济叔痴，
东行西去又思归。
儿童旧读从温故，
一笑今朝到式微。
袁曹相与隔王路，
四世三公恩海深。
当时惟有管宁是，
谩对黄河叹此心。
春衫带绾缕金绡，
昼永空闲碧玉箫。
情到寄将何处好，
曲栏杆外折红蕉。
独遶樱桃树，
酒醒喉肺乾。
莫除枝上露，
从向口中漙。
旧读恺歌追小雅，
近看羽檄过西京。
中兴文字须公等，
容我春山带犊耕。
猛兽来兵只为文，
岂宜凉德拟图尊。
君看豹彩蒙麋质，
人取无难必不存。
有命更危亦不死，
无命极医亦无效。
唯将以命听於天，
此外谁能闲计较。
时雨催农不厌多，
客行无奈路长何。
怨咨何与天公事，
慷慨聊为劳者歌。
晚来聊复岸乌纱，
指点园林已罢花。
高柳交阴斜日照，
闲携儿稚看栖鸦。
逆境春容少，
穷时节义难。
此花小异处，
却要十分寒。
故城人不见，
击剑泪空沾。
一绝悲声远，
今犹说孝帘。
性本无宗梦亦非，
万机难透一真机。
有时暗与乾坤合，
笑看春花秋叶飞。
鹃啼惊梦敧春枕，
花落迎风打晓窗。
携杖搀先出城去，
角声吹月堕寒江。
暮春春始遍长安，
杨柳青青拂水端。
若似江南春太早，
而今那得嫩条看。
可惜庭中树，
移根逐汉臣。
只为来时晚，
花开不及春。
不作十日别，
烦君此相留。
雨馀江上月，
好醉竹间楼。
秋水芦花一片明，
难同鹰隼共功名。
樯边饭饱垂头睡，
也似英雄髀肉生。
谈命谁称妙莫穷，
圆机端的与天通。
试看今日飞腾者，
多在当年计与中。
二月江南花正开，
山光欲翠水浮苔。
绿阴到处还堪赏，
不厌扁舟日日来。
三首新诗慰病躯，
万金何必是家书。
隔年已有游嵩约，
玉趾何时过敝庐。
军衙马足起黄埃，
门掩西风梦正回。
自入燕关人世隔，
隔墙忽送市声来。
西掖恩华降，
南宫命席阑。
讵知鸡树后，
更接凤池欢。
瑞霭祥云傍晓开，
九重法驾太宫回。
一声静跸千官肃，
卫士传呼御座来。
幻体当如泡影观，
法身清净本坚完。
四千八万陀罗臂，
艾炷教君何处安。
古岸新花开一枝，
岸傍花下有分离。
莫将罗袖拂花落，
便是行人肠断时。
偶逐星车犯虏尘，
故乡常恐到无因。
五原西去阳关废，
日漫平沙不见人。
漠漠江湖自在飞，
一身到处沾渔矶。
稻田水浅鱼能几，
莫被泥沙汙雪衣。
行穿荦确度谽谺，
路跨清溪一木斜。
历尽艰危到平地，
坏垣欹屋两三家。
虚空讲得四花飞，
大地山河总发机。
碧眼黄头无处觅，
是中元不动唇皮。
忧前旧比求，
推生背佛希。
留然祐以休，
知亨最述依。
城上冬冬鼓，
朝衙复晚衙。
为君慵不出，
落尽绕城花。
一春檐溜不曾停，
滴破空阶藓晕青。
便是儿时对床雨，
绝怜老大不同听。
归山终未遂，
折桂复何时。
且共江人约，
松轩雪夜棋。
地重因名果，
如分沆瀣浆。
伤心吴越战，
未敢尽情尝。
晚策登临日欲斜，
小溪流水是生涯。
道人睡起鹤飞去，
闲尽青松一树花。
樵童野犬迎人後，
山葛棠梨案酒时。
不畏尖风吹入牖，
更教床畔觅鸱夷。
路绕函关东复东，
身骑征马逐惊蓬。
天池辽阔谁相待，
日日虚乘九万风。
驱车结束趁晨暾，
水乐帘前共一尊。
二十二年如掣电，
软红依旧暗修门。
盈盈白面娥，
新丝织扇罗。
当机不应客，
掷地碎金梭。
师是浮云无著身，
我居尘网敢相亲。
应从海上秋风便，
偶自飞来不为人。
千年滞货无人顾，
拈起从教著价看。
一口直饶酬得过，
泐潭山更过西山。
凡我同盟鸥鹭群，
既盟之后亦幽欣。
山中芝术香堪煮，
鹤未归来空暮云。
小留不过貂蝉耳，
亦恐遭人白眼看。
已自费辞侯霸辈，
归来漱石暮江寒。
陌上青裙跣送茶，
篱根白发卧看家。
山禽不语檐阴转，
一树轻风落柿花。
斗米蒸炊入小罂，
未应消息到比邻。
静思怀璧真成罪，
恐是糟床夜滴声。
四山一夜雨连明，
岂料新晴顿得成。
还往自兹宁可计，
要须留句当题名。
谁跨鲸鲵斩断虹，
海波飞立瘴云空。
阇婆真蜡船收澳，
知是来朝起飓风。
堆案文书无了毕，
并堤船舫且萦回。
非关董役年年事，
自为春郊得得来。
雾全深林晓到迟，
树摇宿雨讶晴曦。
不知客里何迁次，
一似山中初起时。
山亭碍月不容留，
拆去危基立故丘。
落日倚筇舒望眼，
片帆钩破一江秋。
康庄车马沸骈阗，
直欲辕攀挽不旋。
空使州人行砥道，
睠言相顾却潸然。
坐嗅白莲药，
卧看青竹枝。
间斋不成寐，
起读圣俞诗。
一拶当机怒雷吼，
惊起须弥藏北斗。
洪波浩渺浪滔天，
拈得鼻孔失却口。
问言何处是安丰，
人指湖光柳影东。
欲识淮西真使者，
一鞭追骥有诗翁。
早春风力已轻柔，
瓦雪消残玉半沟。
飞蝶鸣鸠俱得意，
东风应笑我闲愁。
独於高处接阳和，
占得春风分外多。
须信繁华易催折，
不如柔弱拂江河。
浓淡色中匀粉腻，
浅深痕上著臙脂。
华堂展处南薰起，
一似西湖六月时。
老子平生只荷锄，
误携破砚到清都。
归来荒尽西畴却，
媿见刘家蕃殖图。
晴气熏樱蕊，
丰蒙雪满林。
请君三斗酒，
醉卧白罗岑。
金鞍玉勒绮罗茵，
梦寐何缘到老身。
辛苦沤麻补衾铁，
谁知布缕又频征。
河汉横斜斗柄低，
啼鸦掠水未成栖。
怪生凄爽侵肌骨，
船系秦皇酒瓮西。
乳峰真可避人閒，
上妙高台天可攀。
未说旷怀便笑傲，
堪从险处习閒关。
骅骝事天子，
龙怒拔老湫。
鼓枻视青旻，
烈风无时休。
王大曹瞒伎俩均，
华佗郭璞枉危身。
传君秘诀君牢记，
但道君侯是贵人。
智愚上下尔自异，
尽寸不差公短长。
毕竟昌黎仍旧好，
何曾人说段文昌。
无客共谈道，
有谁能赏心。
人生要自得，
穷困吾能禁。
多谢林僧亦好奇，
新遗石匣我酬诗。
鹤胎收却云封裹，
付嘱山灵木客时。
涿鹿茫茫白草秋，
轩辕曾此破蚩尤。
丹霞遥映祠前水，
疑是成川血尚流。
兰亭明日禊馀春，
风冷难回积雨云。
不惜芳菲倦游赏，
雅宜竹下闭门人。
霁虹解缆动江声，
风不随人舟易横。
咫尺青泥含淡月，
何时相对话平生。
卿卿不惜锁窗春，
去作长楸走马身。
闲倚绣帘吹柳絮，
日高深院断无人。
何物谯周口似簧，
几年汉帝手牵羊。
纷纷蜀土祠诸葛，
香火曾分北地王。
前朝宫阙倚芒山，
殿阁层层半岭间。
犹恐北来冈皁浅，
太行东抱故孱颜。
凉月挂层峰，
萝林落叶重。
掩关深畏虎，
风起撼长松。
吾心闲欲省尘缘，
选得闲云起处眠。
笔下自多宽宇宙，
眼前犹乐少林泉。
城东行遍却城西，
欲问梅花乞一枝。
雪糁久团霜後朵，
嗔人频看故开迟。
得近清光幸已深，
卷帘何意欲呈身。
贪荣自遂台衡志，
诏杖三加及贵臣。
韩柳子孙皆物故，
士民尸祝尚如新。
吾行天下已头白，
三百年唐惟二人。
白骨因谁活，
青牛与尔俱。
未酬再生德，
更索积年逋。
已恨闽天道路赊，
更堪回首隔仙霞。
潺溪已是他乡水，
纵使东流不到家。
远赠乌纱帽，
能无白也诗。
山花不更插，
野客莫惊窥。
诚斋老子一皈休，
最感蛩声五报秋。
细听蛩声元自乐，
人愁却道是他愁。
彩缕新缠臂，
灵符稳插钗。
承平多旧事，
闲教小宫娃。
叹息天上暂醉时，
重阳物色艳阳姿。
便生春思兼秋绪，
当日董生宜一窥。
武子耽书不暂忘，
练囊终夜照凄凉。
读来读去东方白，
笑杀流萤数点光。
积雪悬崖照幽谷，
轰雷破石响空山。
直疑天上银河水，
倒泻千岩万壑间。
不独京尘解化衣，
秋阳流火树阴稀。
折腰为米初何有，
亲见渊明负弩归。
歌舞当年第一流，
姓名赢得满青楼。
多情未了身先死，
化作芙蓉也并头。
云笼赫日藏阳焰，
人向红尘困暑风。
山驿醒心何处是，
幅巾萧散梦魂中。
烦恼海中为雨露，
穷坑变作珍珠库。
可怜不识夜明帘，
打破画瓶无作做。
甕头无酒菊花青，
千丈苍崖孰与登。
从此重阳课茶事，
不携儿女只携僧。
拨尽寒灰恨转添，
不知片雪点疏帘。
梅花帐冷炉烟歇，
架上黄庭信手拈。
阵阵山风递雨来，
夜深飘损满庭梅。
未应一等成摇落，
知有人家花未开。
宇宙千年更帝霸，
春秋万世正乾坤。
阴阳定位纲常立，
於此推寻见本原。
绛节翩翩七宝车，
谣歌飞上玉皇家。
鹤坛月冷天风静，
开尽碧桃无限花。
两袂薰风过传庐，
鸥盟又结向西湖。
东游双幅云烟句，
写出江心雁荡图。
寒夜无炭衰老衣，
凉机透骨古堂微。
霜辛雪苦慕先律，
雨宿风餐圆后奇。
区区奔走漫华颠，
一别王官十四年。
绿玉峡中喷白玉，
溉田浇竹满平川。
堂堂先德擅才名，
词赋高凌墨客卿。
之子妙龄初筮仕，
好修文史继家声。
江西格了使湖南，
又似当年朱晦庵。
问学如公真少辈，
请将大道讲毡谈。
呱呱赤子勃溪啼，
求牧今难与古齐。
何处红灯书县宰，
春风弦管五条街。
乌噪猿号古树丛，
乱青参倚更撑空。
悠然到处皆诗本，
须信山行不负公。
莺声日沸笙歌奏，
富贵春光别一家。
惟有不如归去好，
夜深和月在梨花。
安乐窝前小曲江，
新蒲细柳年年绿。
眼前随分好光阴，
谁道人生多不足。
龙虎开天取上游，
旌旄东下定神州。
樯帆直照鼋鼍窟，
日月双悬锦绣楼。
嫩叶柔条拂短檐，
莺啼燕语晓风恬。
伤春无计留春住，
怕见飞花不卷帘。
石鼓高悬蕴大音，
白云峰顶始铺金。
能来斯地鼓斯鼓，
尽达曹溪圣祖心。
昔公颂诗书，
论世犹尚友。
生幸同斯时，
识面可独不。
昨日年催白发新，
身如麋鹿不知贫。
时时亦被群儿笑，
赖有南山四老人。
多少人间狭路偏，
山川还是旧山川。
淡然忘笑兼忘指，
嘿嘿真成第一禅。
三年饱识溪山面，
未省烟云际晓生。
阁迥楼长正相映，
桃源图上有人行。
京口人来说禁江，
似闻胡骑再跳梁。
夜来急递传新报，
见说官军战顺昌。
修竹众苦人难到，
六指重来火后寻。
遗恨百年消不得，
一声杜宇一关心。
往往携家来托宿，
裙襦参错佛衣巾。
未嫌满院油头臭，
蹋破苔钱最恼人。
闻说仙家事杳微，
世传宜伪岂能知。
遥思海上三山乐，
宁记人间五日时。
造物知君时欲进，
江山佳处遣频回。
霜风日夜摧摇落，
面目端须见本来。
诗成一夜月中题，
便卧松风到曙鸡。
带月时闻山鸟语，
郡城知近武陵溪。
粲粲无尘一石平，
向来此地步虚声。
薜萝今绕空山里，
千古清风窦子明。
昨朝偶得碧琳腴，
不敢濡唇畏暑涂。
雨过凉生襟袂爽，
不妨倾倒且踟蹰。
山市晴岚天打围，
一村鸡犬正残晖。
稻田高下如棋局，
几点鸦飞与鹭飞。
虽无艳态惊群目，
幸有浓香压九秋。
应是仙娥宴归去，
醉来掉下玉搔头。
壮夫三箭功名手，
儒士百篇藜苋肠。
莫道人人握珠玉，
应须字字挟风霜。
聚宝城门平旦开，
倾都士女眺香台。
夕阳官路游人散，
竞折花枝插鬓回。
始怜春草细霏霏，
不觉秋来绿渐稀。
惆怅撷芳人散尽，
满园烟露蝶高飞。
广寒楼阁玉为梁，
月里姮娥百宝妆。
流水莫题红叶句，
人间天上隔宫墙。
传得仙家不老方，
酿成春色瓮头香。
一樽聊尔资杯酌，
争似相携入醉乡。
江南桥上相逢处，
笑我而今似俗人。
要识本来真面目，
秋风天地一吟身。
莫惊绿叶衬玄霜，
更上幽人白玉堂。
为与苍官论久要，
笔端应借远烟香。
特特携筇探洞房，
中藏精气凛寒芒。
神仙久视知难学，
乞取逍遥物外方。
南山作雨北山云，
野哭村歌处处闻。
淮岱十年多盗贼，
谁知一半是官军。
佛法有些子，
言中设网罗。
布毛吹起处，
依旧不离窠。
从来憨态最难宜，
只把红绡映雪肌。
自是一枝香杏了，
莫嫌都不带花枝。
径山一椀上元灯，
不是攒花剪簇成。
等闲拈起当阳挂，
烁破诸方鬼眼睛。
恋亲时见在人群，
多在东山就白云。
独坐焚香诵经处，
深山古寺雪纷纷。
忆看梅雪缟中庭，
转眼桃梢无数青。
万事一身双鬓发，
竹床欹卧数窗棂。
暝色才从草色生，
管弦罗绮尽归城。
不应闲却孤山路，
我自扶藜月下行。
将从三峡泛扁舟，
先向仙游寺里游。
水石却惊偏怪异，
江山狂兴一时休。
即今江表尚恬熙，
忘却前回饮马时。
淝水岂无风鹤助，
平凉莫受犬羊欺。
短研深煨倒插宜，
明年便有绿垂垂。
只因因造化容易，
不见岁寒冰雪时。
柳吴兴近无消息，
张长公贫苦寂寥。
唯有角巾沾雨至，
手持残菊向西招。
洛水萦祠外，
嵩云泊栋端。
桥山何必问，
只是葬衣冠。
十分冬暖学春华，
嫋嫋垂杨映日斜。
一色淡黄霜染就，
看来祗欠带棲鸦。
蚕老麦枯田舍忙，
谁令四月雨浪浪。
未容乌鸟私遗粒，
鸣蚓跳蛙欲满场。
儿时两颔已生髭，
一饱皇皇亟失时。
索性断它烟火气，
餐英汲润当朝炊。
三面江光抱城郭，
四围山势锁烟霞。
马鞍岭上浑如锦，
繖盖门前半是花。
狸奴白牯念摩诃，
争似南泉打粥锅。
虽然佛法无多子，
天下丛林不柰何。
常思清净世情闲，
遥认天平我扣关。
莫道玄谈些子是，
凤飞鹤宿九疑山。
商家宰相羹，
周代笾人供。
自古实为先，
唐后花始重。
汴水通淮利最多，
生人为害亦相和。
东南四十三州地，
取尽脂膏是此河。
忆子啼猿绕树哀，
雨随孤棹过阳台。
波头未白人头白，
瞥见春风滟滪堆。
若为令忆洞庭春，
上有闲云可隐身。
无限白云山要买，
不知山价出何人。
八珍风味清，
藜肠岂曾识。
堪嗤尝脔人，
欲与鱼兼得。
不到房湖已数年，
曲生风味想依然。
使君酝藉真无敌，
欲向樽中识圣贤。
长安南下几程途，
得到邗沟吊绿芜。
渚畔鲈鱼舟上钓，
羡君归老向东吴。
风调心期契钥同，
谁教社燕辟秋鸿。
莫年孤陋仍漂泊，
可得斯人慰眼中。
御水冰销录，
宫梅雪压香。
新年贺交泰，
白日渐舒长。
乾马坤牛放手骑，
纵横上下尽通逵。
杖头挑起东风海，
挂向东边若木枝。
汛扫官厅顿菊栽，
老兵怕碍客车来。
费人早晚勤浇灌，
何以篱边自在开。
地盘山鸡犹可像，
坎坎砰砰随手长。
夜半高楼沈醉时，
万里踏桥乱山响。
飞骑将军入虏庭，
兵机炼得十分精。
谁知败绩缘欺敌，
致使凌烟易姓名。
世人相马苦嫌瘦，
谁识龙媒气逸群。
归傍青灯对贤圣，
汉庭射策待方闻。
翠竹幽兰入画双，
清芬劲节伴闲窗。
知君已得峨眉秀，
我亦前身在锦江。
为君三日废行程，
一县官人是酒朋。
共忆襄阳同醉处，
尚书坐上纳银觥。
南涧先生归几时，
南溪如泛未传诗。
君行为我殷勤录，
并问茶山僧乞碑。
只要琱诗不要名，
老来也复减诗情。
虚名满世真何用，
更把虚名赚後生。
翠裙红烛坐调笙，
一曲娇歌万种情。
二十四桥春水绿，
兰桡随处傍花行。
众鸟各归枝，
乌乌尔不栖。
还应知妾恨，
故向绿窗啼。
浔阳却到是何日，
此地今无旧使君。
长忆穷冬宿庐岳，
瀑泉冰折共僧闻。
独立千秋浑不倚，
排虚直上似无根。
履穿尚恐高难及，
磴滑犹应险可扪。
荒蒲乱苇簇人烟，
指点江洲一望间。
惜取看人闲目力，
琵琶亭上看庐山。
玉骨霞衣帝所游，
案前香气与星浮。
无端醉语落尘土，
一过人间四十秋。
我是山中万户侯，
明知骑马胜骑牛。
晚来马上看山色，
不似骑牛得自由。
日暮鸟雀瞑，
空庭风雨悲。
方知古今梦，
同寄老槐枝。
使君得佳句，
简存如猗好。
著之岩石中，
千古不可磨。
秋光明媚似春光，
重九尊前草树香。
可记前年宝藏寺，
西山暮雨怨吴郎。
年来老倒觉痴顽，
振作丛林岂等闲。
珍重贤侯休更问，
且容懒散卧云间。
楚天遥望每长嚬，
宋玉襄王尽作尘。
不会瑶姬朝与暮，
更为云雨待何人。
金谷风露凉，
绿珠醉初醒。
珠帐夜不收，
月明堕清影。
盘石垂萝即是家，
回头犹看五枝花。
松间寂寂无烟火，
应服朝来一片霞。
满睫尘埃寸许深，
世间豪洁尚山林。
冰壶指见形骸外，
难照江湖一片心。
双鹭飞飞高复低，
复低飞下近山溪。
一声樵唱山前路，
却又飞归翡翠西。
学书池上一双鹅，
宛颈相追笔意多。
皆为涪翁赴汤鼎，
主人言汝不能歌。
回环流水漾晴波，
一叶扁舟逸兴多。
寄语游人恣观览，
丰年相与乐中和。
心情诗卷无佳句，
时节梅花有好枝。
较似后山更平澹，
一生爱诵石湖诗。
平生壮夫志，
老去未消磨。
其奈青铜里，
萧萧双鬓何。
昭阳歌吹晚风移，
金屋春寒独睡迟。
何事西宫杨柳月，
一弯犹似妒娥眉。
天岂私贫我，
看书每自疑。
寸心即知己，
不用世人知。
瘦草萧疏已似秋，
盘陀山骨束江流。
两崖若不顽如铁，
争得狂澜拍岸休。
七里滩头问去律，
崭岩渔石藓花春。
自从一别刘文叔，
直到如今少故人。
即是如来大圆觉，
切忌将心重卜度。
鸟窠拈起布毛吹，
未透玄津何摸索。
晋祚安危只此行，
坦之何必苦忧惊。
谢公合定寰区在，
争遣当时事得成。
差参宫树殿东西，
树里青山落日低。
回首旌旗犹未定，
晚来风起玉河堤。
披扇当年笑温峤，
握刀晚岁战刘郎。
不须戚戚如冯衍，
便与时时说李阳。
偷得青州一岁闲，
四时终日面孱颜。
须知我是爱山者，
无一诗中不说山。
田园仅了都人役，
事业全抛进士诗。
白发见公曾感慨，
深衣重有道行进。
陇西苍巘结巢高，
本为无人识翠毛。
今日笼中强言语，
乞归天外啄含桃。
步兵旧游地，
野人今结庐。
千载同一调，
志隐一志鱼。
子张闻语便书绅，
太似胸中未识真。
忠信笃钦非外物，
当於行处用精神。
泪湿罗巾梦不成，
夜深前殿按歌声。
红颜未老恩先断，
斜倚薰笼坐到明。
山绕晴溪水绕家，
市槐坛杏夹溪斜。
门庭不剪青青草，
留待春风两部蛙。
故人已去逐飞蓬，
醉墨新辞手自封。
欲识暮年魂断处，
从今不忍听霜钟。
帘幕风微日正长，
庭前一片芰荷香。
人传郎在梧桐树，
妾愿将身化凤凰。
天寒好风日，
清香透窗纱。
谁知蜜脾底，
有此返魂花。
藕花香里画船横，
人静惟闻洗玉声。
四野清平公燕喜，
隐然方面有长城。
要见心珠发耿光，
只消一念破悭囊。
昆虫草木承恩国，
世世丛林建法幢。
病后精神更湛然，
挂冠刚欲及生前。
去来自在浑无碍，
抚掌僧徒浪学禅。
仙游知几年，
晨香梵古佛。
人移境亦移，
高风日披拂。
入到严州不识田，
一江两岸万青山。
乌祈酒味君休问，
费尽江波卖尽钱。
鉴坏十方常住地，
三钱使尽露尸骸。
罗山古佛虽灵验，
未免将身一处理。
天宇澄清桂影秋，
骚人乘兴欲登楼。
楼前白水三千顷，
滉滉鎔银烂不收。
宫殿参差列九重，
祥云瑞气捧阶浓。
微臣欲献唐尧寿，
遥指南山对衮龙。
荷盖高低绿影凉，
露珠忽自泻秋光。
旧曾棹过高林浦，
雨湿臙脂柄柄香。
永日消金鸭，
暄风汎宝鸾。
自从归意动，
无复梦魂安。
数株烟柳绿毵毵，
两岸青山起暮岚。
多少天涯未归客，
却从画里看江南。
未施爪距攫风云，
玉鉴光寒不染尘。
昨夜寒涛轻蘸月，
赚他无限抉珠人。
同人久别离，
消息不曾知。
心似长堤柳，
千丝又万丝。
处处桃花处处村，
盎然天地一家春。
不须更踏桃村路，
只要桃村见主人。
琼林玉树竞奢华，
老眼光摇眩有花。
莫是幻成银色界，
楼台胜处梵王家。
昨夜三更转向西，
昏昏宇宙几人迷。
澄潭影转风初息，
孤狖微闻岭外啼。
昨夜遥欢出建章，
今朝缀赏度昭阳。
传声莫闭黄金屋，
为报先开白玉堂。
发於事业见於词，
君昔相期舍我谁。
何事至今犹一旅，
几回无语发深思。
占断林家一种春，
隔湖茅舍羡渔人。
折枝弄蕊年年手，
生怕长安揖马尘。
莲花宝座百由旬，
莲表禅心不染尘。
大士傥容为侍者，
此生愿脱女人身。
生死浪中涅盘宅，
与人司黑非同白。
谁令避世作聋盲，
独来寒岩伏石壁。
安得梅开向四时，
骚人日日可吟诗。
年来万事心都懒，
只有吟梅兴未衰。
千里神龙化作翁，
月明吹笛倚龙宫。
曲声不许人间听，
散入重湖半夜风。
不沦鬼录不登仙，
游戏杯觞近百年。
小市跨驴寒日里，
任教人作画图传。
庭前甘菊都开否，
记得去年同把觞。
相逢劳苦定愁绝，
我哭途穷君悼亡。
城中莲子买将归，
未问尝新早与迟。
偶忆涌金门外晓，
画船带露摘来时。
妄息寂自生，
寂生知则现。
知生寂自灭，
了了唯真见。
九衢歌舞颂王明，
谁恻寒泉独自清。
赖有千车能散福，
化为膏雨满重城。
谷暗随呼应，
禽春不速来。
幽居逢令序，
跬步且徘徊。
乍认庭前青藓合，
深疑监里翠钿稠。
莫嫌生处波澜小，
免得漂然逐众流。
黄鹤矶头百战尘，
黄龙诗刻尚如新。
终然岘首碑安在，
羊祜元非死朽人。
冷地无端错喜欢，
却将鸱吻对门安。
引它铁作面皮汉，
千里闻风也破颜。
生尝跪乳资名教，
死去遗芳谥碧香。
洗盏开尝吾未敢，
称冤肯入菜羹肠。
巍巍颜鲁公，
笔正心亦正。
凛凛元道州，
高节抱幽贞。
石磵竹冈无尽时，
上难著脚下难窥。
平生所性佳山水，
烟雨中行不废诗。
曳尾穹龟不负图，
一泓寒碧照庭除。
醉中只合长来此，
卧听蛮童放辘轳。
觌面难藏向上机，
家风千古为人施。
银山铁壁重重透，
赖有丹霞院主知。
近遇西来盲讲师，
世间文字未曾知。
澜翻十偈纵横说，
愧杀窗前弄笔儿。
五想净土七宝池，
池中水有八功德。
宣流念佛法僧名，
妙宝莲华千万亿。
且欣久雨得新晴，
水面荷香入座清。
尽日水塘无一事，
夏莺恰恰啭新声。
四窗鸣涧声，
一座春云影。
千载寂无人，
六月犹嫌冷。
菌阁芝楼杳霭中，
霞开深见玉皇宫。
紫阳天上神仙客，
称在人间立世功。
西风吹老洞庭波，
一夜湘君白发多。
醉后不知天在水，
满船清梦压星河。
精舍欣闻已解骖，
风樯不易到汗干。
一缄试读幽人语，
莫作时情贺礼看。
鹿耳雄关障百川，
晴帆连贯水中天。
好风早晚东西便，
送尽今来古往船。
当年鸡犬白云中，
屋角榴花带露浓。
洞口只今无处觅，
唯馀碧水绕青榕。
玉趾分明印绝巅，
药成仙去几千年。
深藏宝鼎今方出，
合得丹经与世传。
茫茫霭霭失西东，
柳浦桑村处处同。
戍鼓一声帆影尽，
水禽飞起夕阳中。
白首思归归不得，
空山闻雁雁声哀。
高城落日望西北，
又见秋风逐水来。
义宁欲末隋鼎迁，
解符西激心悠然。
沉舟甘作夷齐鬼，
不与宇文同戴天。
寂历秋江渔火稀，
起看残月映林微。
波光水鸟惊犹宿，
露冷流萤湿不飞。
引弓风俗可伤嗟，
满目清溪与白沙。
封域虽长编户少，
隔山才见两三家。
淡雾滃山腰，
清风集树梢。
听泉人习静，
伫立面平桥。
欲令雪貌带红芳，
更取金瓶泻玉浆。
凤管鹤声来未足，
懒眠秋月忆萧郎。
滩漱金沙过枕前，
雨丝斜织曲尘烟。
绿杨红杏宜寒食，
紫燕黄鹂聒昼眠。
昭代宾贤礼意诚，
镐京设席蔼儒缨。
龙飞十二周星纪，
鹏运三千击水程。
乱水浮花正掩门，
花神零落未招魂。
春心不与春光尽，
细向罗衫觅酒痕。
寂寂秋烟锁碧湾，
往年此地有禅关。
不神移入龙宫去，
一夜风雷吼万山。
瞎驴一众跳皆惊，
正法那堪付与人。
三要三玄俱丧尽，
堂堂摆手出重城。
醮坛高倚碧天开，
中有清都白玉台。
雾拥霓旌乘月去，
风吹仙乐下天来。
后土祠中二月暮，
琼花放后有蜂来。
东君不怕春归去，
留待诗人一夜开。
九月闲宵初向火，
一尊清酒始行杯。
怜君城外遥相忆，
冒雨冲泥黑地来。
野店桃花红粉姿，
陌头杨柳绿烟丝。
不因送客东城去，
过却春光总不知。
平生不皱偶偷闲，
故得吟眉耸两山。
若使与君相并白，
应无诗句落人间。
独乐人闻新法新，
定应翻作独愁人。
墓碑一仆党碑立，
已觉园花埋战尘。
一骨万金知未惬，
五云七字不妨赊。
此翁久断扬州梦，
径付凝香旧主家。
桐已参天柏已苍，
昔年曾见似人长。
树犹如此人休怪，
宾主相逢鬓各霜。
荒芜新语不堪听，
猛士凄凄北鄙声。
楚醴不延风雅客，
诗书犹未脱秦坑。
数家茅屋自成村，
地碓声中昼掩门。
寒日欲沉苍雾合，
人间随处有桃源。
北面半窗阴已极，
南方全室阳斜得。
不关阴气与阳光，
岭上雪寒白似黑。
一胜一负乃常事，
七纵七擒真妙机。
九械难窥墨翟守，
六奇终破白登围。
此则天然与性俱，
执柯何必远求欤。
父兄行已一家法，
圣哲傅心万卷书。
种鞠一百丛，
九月开盈枝。
莫言无好花，
好花开罗迟。
六年湖海老侵寻，
千里归来一寸心。
西望国门搔短发，
九天宫阙五云深。
汴水溶深带雨流，
黄花艳艳亦迎秋。
看花引水园林主，
应笑行人易白头。
迟日丽时秧刺水，
午风暄处麦掀髯。
一村桃杏红如锦，
旋数青铜傍酒帘。
一曲清琴满架书，
万钟于我亦分铢。
他年欲作林泉计，
为问山前有地无。
宣华无树著啼莺，
惟有摩诃春水生。
故老能言当日事，
直将宫锦裹宫城。
与子相望天一方，
有书无使倩谁将。
归鸿欲下还飞去，
不作书邮有底忙。
遂初赋就笔余珍，
赠多多君意甚真。
累句尚能资借助，
拙书犹得长精神。
岷峨一老古来少，
杭颍二湖天下无。
帝恐先生晚牢落，
南迁犹得管丰湖。
就身打劫壮吾曹，
唤得贤侯智眼高。
忿色不知何处去，
珠回玉转透云袍。
三尺杖头閒一把，
兴亡随分百余年。
我来但爱松风好，
觅得僧窗一觉眠。
多谢停舟共一卮，
石州歌罢各低眉。
南园旧日同听客，
零落如今剩有谁。
春至风花各自荣，
就中杨柳最多情。
自从初学宫腰舞，
直至飘绵不老成。
羊城使者取真符，
露佩胸前豁落图。
直指扶桑催木帝，
及时传语上清都。
气候如当日，
山川似旧时。
独来还独往，
此意有谁知。
春风法曲舞霓裳，
绣罢深宫请赐香。
司宝传言贵妃坐，
真珠帘映雪衣娘。
黄柏冈前百岁翁，
婆娑终日酒杯中。
此得得行烦君问，
荒政如今惬老农。
阴阳互阖闢，
宇宙几洪荒。
重明丽乎正，
万象先辉光。
吴儿心著吴山深，
满目终南不开慰。
有时蝉蜕书几边，
梦到五湖千里外。
注想待元老，
识君恨不早。
我家柱石衰，
忧来学丘祷。
同上高亭一赋诗，
喜逢君是谪归时。
不然此日登临处，
应望天涯有远思。
一纶长伴月娟娟，
满岸芦花入短舷。
薜荔未堪华衮用，
此身甘作老林泉。
人间事了乞身归，
想见萧然闭户时。
钟鼎山林元不二，
惟公全德两无亏。
年年春日异乡悲，
杜曲黄莺可得知。
更被夕阳江岸上，
断肠烟柳一丝丝。
一犁雨足快耕农，
可卜今年几事丰。
喜见四郊生意好，
秧针刺水麦梳风。
不羁风韵有萧郎，
白傅新诗已满筐。
烟薄露寒虽写瘦，
自态清节也凌霜。
囊无金累贫如故，
镜有丝生老柰何。
一事尚堪夸北客，
来时诗少去时多。
纨扇轻盈宝月轮，
莺花点染玉园春。
凭谁为障西风起，
万里黄尘竟污人。
殿上俄流血，
沙中竟脱身。
乃知燕刺客，
有愧汉谋臣。
女郎名字本风流，
好与州人作胜游。
倘使此台呼丑女，
汝阴城里一荒丘。
如此湖山正好嬉，
游人船上醉如泥。
黄莺不入垂杨柳，
却立海棠花上啼。
精微元不在河汾，
原道词雄亦浅闻。
自得正心诚意论，
始知天未丧斯文。
一片两片雪纷纷，
三杯五杯酒醺醺。
此时情状不可论，
直疑天在才絪纭。
读书听雨过三更，
定是明朝又不晴。
就枕未鼾饥鼠出，
掀书舐砚上灯檠。
池上静难厌，
云间欲去晚。
忽背夕阳飞，
乘兴清风远。
稽山新茗绿如烟，
静挈都蓝煮惠泉。
未向人间杀风景，
更持醪醑醉花前。
鼓声猎猎酒醺醺，
斫上高山入乱云。
自种自收还自足，
不知尧舜是吾君。
归去春山逗晚晴，
萦回树石罅中行。
明时不是无知己，
自忆湖边钓与耕。
小院飞花春昼长，
竹阴移午上琴床。
等闲不鼓求凰操，
怕使六宫人断肠。
谏草诗篇好护持，
又吟蜀井竹西时。
携将高节堂前去，
题作云苍也更奇。
一击虚空成粉碎，
渭川千亩亦徒劳。
不沾一点湘妃泪，
自是无心节更高。
桃藤上下蚁行暑，
竹影浮沉龟荫凉。
步缓幽塘成小立，
清风微度藕花香。
带雨红妆湿，
迎风翠袖翻。
欲知心不卷，
迟暮独无言。
手弓皆是虎狼才，
巡徼宁无去复来。
倏去倏来无滞迹，
蝗螟虽过不为灾。
古寺松轩雨声别，
寒窗听久诗魔发。
记得年前在赤城，
石楼梦觉三更雪。
新年十日逢春日，
紫禁千觞献寿觞。
寰海欢心共萌达，
皇家庆祚与天长。
紫坛曾从奠琳琅，
亲被天人玉冕光。
今日黄州山下寺，
五更闻雁满霜林。
江上秋风九日寒，
故人樽酒暂相欢。
如何塞北无穷雪，
却坐樊山竹万竿。
日落秋蝉噪柳津，
为伤风露烟声频。
送晴送雨江亭外，
偏感舟行晚泊人。
大渡画河余玉斧，
祁山破贼只纶巾。
圣贤深意谁能会，
满径桃梅又看人。
世上月丹无此种，
倚栏不觉夕阳斜。
百年雨露春风力，
高树一根三色花。
魏帝恩虽重，
川灵礼自防。
不曾簪美珥，
安有献明珰。
再吐金枝焰，
重开玉树花。
非关耽夜饮，
直是眷年华。
先生许可能尊祖，
词采今存干蛊身。
碑版灿然垂世誉，
要知忠肃有门人。
雷电阴晴共一帘，
残春首夏境相兼。
闲寻稚笋今朝长，
静数新荷昨夜添。
楚橘秋高千树黄，
赤湖城畔晚烟长。
风尘满地麒麟老，
血汗无因污锦韁。
双井无人后山死，
只今谁子定得灯。
老夫言语浑无味，
不但秋来面可憎。
山椒却立小迟留，
欲傍江山洗客愁。
不觉凭高来远念，
此心潜与水东流。
刹刹尘尘不见难，
头陀何苦被他瞒。
当初若论收奸细，
莫把瞿昙做佛看。
浓云忽雨散秋声，
屋壁斜捎沟浍盈。
一阵西南风截断，
月华且让夕阳明。
曹参尚守萧何法，
鲍叔惭分管仲权。
莫笑当时呼伴食，
元之秉国恐妨贤。
夸灶传家祖赤松，
吹烟授道悟元宗。
初怀不拟潘衡贡，
晚趣宁便薛稷封。
木犀风了桂花风，
几日中閒景不同。
惟有黄花偏耐老，
饱收霜露玉成功。
生色屏风一面开，
轻罗团扇合欢裁。
深深院落青青柳，
纵是无花也看来。
短篷支枕看青山，
山意闲如人意闲。
飞过白鸥何处宿，
宿时莫向急边滩。
汉主承乾帝道光，
天家花烛宴昭阳。
六衣盛礼如金屋，
彩笔分题似柏梁。
春工剪水巧先呈，
不夜寒光满地琼。
独捻冰须搜雪句，
此时谁解与同盟。
门前杨柳君莫折，
长於折处生两枝。
两枝难作一枝合，
一心分作两心时。
宁武堂中白日长，
公庭讼息炷炉香。
禅床不作蛾眉梦，
一枕清风到寿乡。
机语相符句合头，
离钩三寸已吞钩。
孤舟短棹都抛却，
直得朱泾水逆流。
初修降表我无名，
不是随班拜舞人。
谁遣附庸祈请使，
要教索虏识忠臣。
万雉云边万马屯，
筑来直欲障胡尘。
谁知斩木为干者，
只是长城里面人。
江南丝帛贵，
塞北雪霜浓。
莫恨铁衣冷，
全装可御冬。
我是田家本业农，
偶然两世到蟾宫。
书生天幸有如此，
岂复更忧吾道穷。
占得佳名绕树芳，
依依相伴向秋光。
若教此物堪收贮，
应被豪门尽劚将。
蜂采群芳酿蜜房，
酿成犹作百花香。
化工却取蜂房蜡，
剪出寒梢色正黄。
粉态凋残抱恨长，
此心应是怯凄凉。
如何不管身憔悴，
犹恋黄花雨后香。
薄薄春云笼皓月，
杏花满地堆香雪。
醉垂罗袂倚朱栏，
小数玉仙歌未阕。
兹游奇绝平生事，
只欠瀛仙冰雪姿。
元是经行题品地，
却从山际诵新诗。
极目无边际，
惟天与水连。
烟中帆几点，
若个是君船。
梦觉号呼攧鹞风，
忽惊肤粟似深冬。
凄凉敛白收红后，
赖有春醪琥珀浓。
明镜当台湛如水，
无端特地起尘埃。
积成山岳面前立，
千手大悲擘不开。
沉水龙涎彻夜焚，
桂宫芝馆结祥云。
坛前才布诸天位，
苑外先催学士文。
入得瞿塘始敛愁，
峡山行尽放眉头。
澄江一道元如许，
自在身心自在舟。
怪怪奇奇石，
谁能辨丑妍。
莫教赞皇见，
定辇入平泉。
已经和靖吟半树，
又入花光画折枝。
此语便经三百载，
此格又阅景炎时。
功名未立诚非晚，
骨肉分飞又入秋。
枕上不堪残梦断，
壁蛩窗月夜悠悠。
梵志翻著袜，
摩耶生悉达。
声迹不相干，
今朝四月八。
棋子声乾案接尘，
午窗诗梦暖于春。
清风不动阶前竹，
谁道今朝有故人。
不归小白花岩住，
越样梳妆诳世人。
无底篮虽提得活，
禹门未必解翻身。
放怀物外亦何尤，
便谓游遨士也骄。
西日下来岩际宿，
别尊难齧嚼皆焦。
杨梢飞雪满城风，
暖日催花烂熳红。
诗兴消磨浑欲尽，
一春心事簿书中。
吉士无妄语，
德人不苟笑。
容貌端以庄，
话言谨而要。
若将群卉分高下，
此种无因到画栏。
寒蝶不知红是叶，
飞来犹作野花看。
高资冢上五楼穹，
先祖曾经相哲宗。
乱后伤心馀石马，
小孙来补万株松。
主人避客竟何之，
雨过停桡落日迟。
赖有畦丁曾识客，
来禽花送两三枝。
当年妙手步云时，
析得桂林第一枝。
出宰闽中蚕绩着，
三山旧尹万家思。
深夜何人立少林，
见成公案不须寻。
堆山积岳难消遣，
相对顽然铁作心。
右军墨池月，
照我复照谁。
千里忽相到，
中峰多病师。
一种黄州月，
曹苏善恶几。
吾矶连月钓，
此月是邪非。
溧尉唐时本小官，
诗人争笑孟酸寒。
我来莫道儒官冷，
今古酸寒只一般。
吊湘谁解荐江蓠，
忠愤泠泠写七丝。
愁绝九疑山下听，
重华应许就陈词。
莼羹鲈脍鉴湖风，
想像依稀老放翁。
惜为平原多一出，
诗名元已擅无穷。
连日霏霏湿夕阳，
洒衣沾席碎声长。
暑天不是苦多雨，
爱与人间生晚凉。
琐琐如何也赋形，
虽无鳞鬛有鱼名。
元来全不知文意，
干向书中度一生。
叫月声声到枕儿，
稻粱虽饱岂能肥。
夜深且傍潇湘宿，
明日晴空万里飞。
放船春水漫，
系缆柳条青。
去去江村近，
风吹鱼网腥。
向来多士首何方，
此学巍然道有光。
付与能方子程子，
莫教章蔡更专场。
枯箨危根缴石头，
千竿交映近清流。
堪珍仲宝穷幽笔，
留得荆湘一片秋。
陇上带经人，
金门齿谏臣。
雷霆日有犯，
始可报君亲。
玉色不受垢，
照影清江滨。
江雪岂不寒，
枝头浑似春。
月暗云迷竹外枝，
寒香未动便能奇。
面如坡老南归后，
骨似温公独乐时。
闭门秋雨湿墙莎，
俗客来稀野思多。
已扫书斋安药灶，
山人作意早经过。
偶尔垂言借问伊，
知音争使落今时。
胡笳不犯宫商曲，
玉备横时劫外吹。
频阳田宅就荒墟，
十室居人九室虚。
骠骑将军无甲第，
书名竹帛又何如。
荆卿西去不复返，
易水东流无尽期。
落日萧条蓟城北，
黄沙白草任风吹。
呜呼忠献公，
典则垂后裔。
遗言故在耳，
夕阳当自厉。
闲钓江鱼不钓名，
瓦瓯斟酒暮山青。
醉头倒向芦花里，
却笑无端犯客星。
新亭花木低几杖，
叶幄已成藏远山。
小渚云生夜深月，
十分秋思五湖间。
湖上牢牢把一关，
孤危独立绝跻攀。
老无定力随风转，
又向南山过北山。
腊中要雪逢三白，
春日还沾雨似膏。
天意于农亦良厚，
何须耒耜我家操。
双林髻插簪，
实志共同参。
梁王宣命处，
一拍令通三。
天高江阔快飞篷，
云去山移过眼中。
江上鼓鼙惊不断，
连朝送我岳阳风。
喜闻吉事怕闻凶，
天下人心处处同。
乍出山来言语拙，
莫将刺字谒王公。
勿谓善戏谑，
於我固何尤。
要知外不严，
中为之所流。
春风吹梦到淮南，
一夕从容尽笑谈。
睡觉始知经岁别，
洛阳新柳已毵毵。
老卢得法非僧相，
庞老通明岂离家。
大事未成俱业网，
除非了本是生涯。
路绕苍山石挂藤，
结庐深入白云层。
泉鸣便隔人间世，
采药知从何处僧。
手植双青十八年，
墙头一见一凄然。
饱尝霜露休相忆，
我欲归耕瘴海边。
止水搅不动，
好山邀辄来。
松间寒月晚，
似角两翁催。
道边相送驿边迎，
水隔山遮似有情。
岁晚无聊莫相笑，
君方雨立我泥行。
已报行营入，
犹夸僭垒坚。
何曾陵谷变，
但见市朝迁。
连环羁玉声光碎，
绿锦蔽泥虬卷高。
春风细雨走马去，
珠落璀璀白罽袍。
门外清渠映葛衣，
偶来观物上渔矶。
秋风蘋末鸥惊起，
始悟山人未息机。
欲把江山鼎足分，
邢真衔册到江南。
当时将相谁堪重，
徐盛将军最不甘。
老觉此身无一堪，
尚牵诗课撚衰髯。
亦知庭院西风恶，
直为秋香不下帘。
草屋柴门无点尘，
门前溪水绿粼粼。
中间有甚堪图画，
满坞桃花一醉人。
万竹森森一水泓，
堂名劲逸即蓬瀛。
赋诗何必多工部，
怕与梅花共瘦生。
独尔群山里，
人称狮子峰。
无心自哮吼，
显晦烟云中。
月中谁画乘鸾女，
紫竹银丝挟素罗。
未到秋来先破碎，
从前应是受风多。
通宵璧月迷琼树，
破晓霜葩糁玉枝。
明艳能花老夫眼，
温柔不粟美人肌。
百尺危樯倚曙空，
古祠箫鼓隔丹枫。
谁将一只仙人箭，
换作樵溪旦暮风。
浊醪时饮十分杯，
万象溟蒙晓气皑。
醉倒篮舆夜归去，
金吾宁复识谁哉。
长笛圜鼙曲调新，
东家西舍送迎神。
不因丰岁人情乐，
淡杀溪头老病人。
蘋香波暖泛云津，
渔枻樵歌曲水滨。
天气常如二三月，
花枝不断四时春。
萱草堂中乐泄融，
豪家异味可能重。
政惭陆子怀无橘，
锡类那知有颍封。
花瓷泛蜜小剂供，
极有痛快鏖邪功。
生枝滋味虽可口，
流品故应甘下风。
雨砌风亭长绿苔，
壁间题字半尘埃。
城南萧寺无人迹，
几度曾因送客来。
乃祖当年洗日功，
特书赖有紫阳翁。
此邦况是渊源地，
好玩遗编振绪风。
云散烟收渺渺秋，
蛩声四壁起新愁。
西风万里乾坤眼，
不到斜阳十二楼。
艰辛避海外，
总为几根发。
于今事毕矣，
祖宗应容纳。
忆别白云筍渐长，
而今想见出梢墙。
道人寄我不忘我，
盍寄茶瓯洗睡肓。
不许多闻长乐钟，
打包旦遇又匆匆。
长安城里谁相识，
只有周南太史公。
峡围碧玉裹青天，
栈道凌虚迸出泉。
只有好山须强勉，
为渠开眼冒风烟。
阳和不择地，
海角亦逢春。
忆得上林色，
相看如故人。
崆峒访道屈尊乎，
万卷丹书看转愚。
着破铁鞋无觅处，
得师全不费功夫。
了知罪性本来无，
绝后何曾得载甦。
元是从前风恙病，
被佗断臂强涂糊。
红乾绿淡有余香，
芳草芊绵苑路长。
鶗鴃一声寒食雨，
游蜂应为百花忙。
浦溆溪洲好寄桡，
诸罗旧县路迢迢。
稻花香里湖菱熟，
梦过扬州一半桥。
苍藤古木几经春，
旧祀祠堂小水滨。
行客谩陈三酎酒，
大夫元是独醒人。
留题已是十年前，
展卷重看思惘然。
汝以不言传至道，
岂如吾道以言传。
借得君诗在案头，
篝灯夜夜看银钩。
苦吟暗数秋更尽，
何处笛声人倚楼。
墙角老槎牙，
槎牙阅岁华。
谁知杭欲死，
解出背时花。
翠鼎香深旋作花，
余酲牵梦几还家。
梦中记得春池绿，
曾共丁宁下番花。
吴台越峤两分津，
万万樯乌簇夜云。
吟尽长江一江月，
更无人似谢将军。
渔拽乱溪来，
白鸥惊已屡。
不应畏机心，
却下沧波去。
一出烟霞失所依，
重来生死路相违。
猊床尚设笼蛛网，
风度柴门叶乱飞。
紫蔓青藤各一丛，
野人篱落管西风。
郊扉远绝谁能到，
秋日虫鸣豆叶中。
一宿山房话别离，
殷勤劝我酒盈卮。
更教弟子横琴送，
弹彻悲风尽泪垂。
清秋绝顶竹房开，
松鹤何年去不回。
惟有前峰明月在，
夜深犹过半江来。
十六声中运手轻，
一声声似自然声。
不缘精妙过流辈，
争得江南别有名。
撑肠拄肚总聱牙，
汉室龙兴发乍华。
掌故不来光影暮，
尚书再火伏生家。
西师驿上破番书，
鄠杜真成可卜居。
细肋卧沙非望及，
且炊黍饭食河鱼。
当时不是不穷奢，
民乐升平少叹嗟。
姚宋未亡妃子在，
尘埃那得到中华。
白襦女儿系青裙，
东家西家世通婚。
采桑饷饭无百步，
至老何曾识别村。
放汝孤猿任自由，
万山云树正含秋。
不知今夜啼明月，
又使何人泪暗流。
炯炯练千尺，
苍苍玉万个。
客来魂一清，
四顾不敢唾。
姹紫嫣红一时凋，
舞衣不称旧舞腰。
争教蜂蝶两相断，
袖底羞见檀郎招。
欲觅溪头路，
春泥不可行。
归来小窗下，
袖手看新晴。
道德驰声满建中，
岂无人可继馀风。
最怜贞观开元治，
付与奸邪蕞陋翁。
水澄月满道人愁，
妙尽无依类莫收。
劫外正偏兼带路，
不萌枝上辨春秋。
二月昭阳春已和，
牡丹亭馆几经过。
长门亦有闲花树，
玉辇不来庭草多。
渔父长歌招屈子，
女儿高髻学昭君。
虽存九辨欲谁继，
便有琵琶那忍闻。
临溪行尽却穿山，
山尽依然出水间。
崇下不贪归去近，
最怜山水要环看。
主人头白官仍冷，
去后怜君是底人。
试谒会稽元相去，
不妨相见却殷勤。
穷秋璧月才圆后，
犹忆桑弧初挂年。
千里一尊欢稚子，
祝君从我傲壶天。
役物至未极，
分明土王时。
嗣火孕金气，
秋成方在兹。
松棚寻丈地，
客至共开颜。
堪笑杜陵老，
坐思千万间。
细叶如云绿渐敷，
玉人晨起换金壶。
就中一朵紫中贵，
除却扬州天下无。
自到西川住，
惟君别有情。
常逢对门远，
又隔一重城。
平生无女只生儿，
三子登科一子随。
家在白云青嶂里，
不求闲散待何时。
廓然无圣真实语，
对朕者谁心未息。
本光灿烂照十方，
无量劫来到今日。
折得寒香日暮归，
铜瓶添水养横枝。
书窗一夜月初满，
却似小溪清浅时。
短篱疏雨正离披，
淡白深红朵朵宜。
自计老年才思减，
重阳过后不题诗。
满眼平畴草自春，
乌鸦无数是耘丁。
鬼神如奉君王问，
为说东南燐火青。
天子出猎山之东，
臂鹰健卒豪且雄。
我欲从之出云中，
坐看万马如游龙。
老去真成病不禁，
炎蒸三日瘧如侵。
江山旧识思新面，
佳处真成略枕衾。
昨日南山今北山，
山南山北几时还。
世人只道僧閒好，
未必僧閒似我閒。
出门著雨不能皈，
借得青蓑著片时。
春染万花知了未，
云偷千嶂忽何之。
高住最高处，
千家恒眼前。
题诗饮酒后，
只对诸峰眠。
马乳三年隔大官，
羊羔今日倒芳樽。
浅基低唱非吾事，
醉梦惟应踏菜园。
雨散云收月正明，
无端平地鼓雷霆。
惯曾坐断乾坤客，
唤作窍中蚯蚓声。
静宜樵隐度，
远与车马隔。
有时行药来，
喜遇归山客。
蜀道难行高接天，
秦关勒马望西川。
峨眉崒嵂知何处，
剑阁崔巍若箇边。
泉下颜光禄，
二纪瞻马首。
停骖肃松槚，
风节应不朽。
近作新婚镊白髯，
长怀旧卷映蓝衫。
更欲携君虎丘寺，
不知方伯望征帆。
小雪似来霜气清，
今朝寒色倍严凝。
榻前侍立无遮障，
吹得半身真是冰。
一别璘公十二年，
故当刮目为相看。
问侬收得曹溪水，
雩下春风吹已乾。
谁裁弄玉碧云箫，
吹过瑶台月影遥。
白凤一双何处下，
水晶宫里赤阑桥。
日日怀归今得归，
旧时风物未全非。
江边鸥鸟应相笑，
底事尘埃满客衣。
浓云泼墨半遮山，
碎雨跳珠乱入船。
卷导风来忽吹散，
望湖楼下水如天。
杀人如草绝炊烟，
哨马公然骤邑堧。
共说扶亭登奏后，
霜髅沟血尽闻天。
四壁无遮碍，
凭阑豁远胸。
何须高百尺，
亦可卧元龙。
硕果食难尽，
其机运不停。
岷峨几霜雪，
依旧草青青。
高碑说尔孝应难，
弹指端思白浪间。
堪叹行人不回首，
前山应是苎萝山。
岩上层层叠翠苔，
小池巧凿近岩隈。
就岩引得清泉满，
便有前山月入来。
修行极则到心安，
静处忙中只一般。
谈笑打开新铺席，
此身元不离蒲团。
宛宛溪流九曲湾，
山猿时下鸟关关。
钓矶茶灶山中乐，
大隐苍屏日月閒。
寿我新诗意甚勤，
此难专享要平分。
愿从蓟子摩铜狄，
可谢苏公赠铁君。
飞泉一支天上来，
寒影沉沉泻龙穴。
山灵欲以怪动人，
山路先冬积雪雪。
晓雨才收数点轻，
江云未放十分晴。
舟行曲港难为纤，
峰有佳山莫问程。
枝叶皆从一本生，
源源本本是天伦。
易经著义交相爱，
相忍何如相爱亲。
茅庵草舍住山深，
无奈檀那错访寻。
了却先师未了底，
恶声从此满丛林。
不随洛俗占灯影，
不学荆人问紫姑。
卖得薪来卜油去，
丰年还似去年无。
家家童穉笑迎门，
接得翁归酒半醺。
邻舍相呼来屋里，
听翁解说劝农文。
潜心写幽韵，
洗耳听寒涛。
吟声自摇动，
误疑泛鱼舠。
颠风作力扫阴霾，
白日青天四望开。
好个台山真面目，
争教坡老不曾来。
拨尽寒灰雨夜深，
半窗灯影伴孤吟。
不眠只有琴知得，
明日阳关何处心。
老颙有妇何妨道，
一室萧然尚愧君。
但恐小乔来丈室，
却须射虎作将军。
芸草吹香扑研屏，
远峰数点隔江青。
门前梦绝征书扰，
闲坐南薰注六经。
桃李门墙万柳青，
诗人茅屋独凄清。
檐前古木无春叶，
可怪乐风亦世情。
雅颂声流到楚词，
更无人见独看时。
池头五粒初摇动，
却替幽人说旧诗。
陇头人未来，
江南春几许。
惆怅玉箫声，
吹落胭脂雨。
凤去寥寥今几年，
至今人唤凤凰山。
只愁有凤无人识，
却指凡禽误世间。
算橘租菱小市哗，
堰头桥尾约千家。
人家已尽无人处，
时见芙蓉一岸花。
落落长松不许年，
轮囷扳斡欲参天。
流肪已化为神物，
枉损苍鳞亦可怜。
野月今宵满，
小庭人共瞻。
却愁人去后，
残魄独窥檐。
试看昆阳下，
白骨犹衔镞。
莫愿隍水头，
更添新鬼器。
古寺僧容客寓居，
客行仍许借藏书。
老无眼力书慵看，
忆著竹根泉漱渠。
昨夜巫山中，
失却阳台女。
朝来香阁里，
独伴楚王语。
千丝杨柳拂征蓬，
一望菱花漾晓风。
人在画楼高处立，
鹭鸶飞入水晶宫。
蓬阁桃源两处分，
人间海上不相闻。
一朝琴里悲黄鹤，
何日山头望白云。
太湖西畔树离离，
故国溪山入梦思。
辽鹤未归人世换，
岁时谁祭斩蛟祠。
天机藏不得，
花笑鸟啼时。
不等重拈出，
当人合自知。
正学心端不论材，
吁嗟媒禄漫梯阶。
岁寒万木多摧折，
凛凛乔松不可理。
难逢古鉴明忠腹，
长似骚人带病容。
几向清溪曾照见，
万寻岩壑一青松。
二八如同雪，
三春类早花。
分行向烛转，
一种逐风斜。
内宫新制玉清符，
独赐亲臣道允孚。
何事官家频顾问，
宰公冠上戴曾无。
苍山茫水有无间，
骑马神鲸去不还。
衔石奈何填弗尽，
至今波浪大如山。
直上冲天髯欲虯，
斜飞控地鬓还彪。
目中已决行藏策，
赢得从今不倚楼。
抉出达磨眼，
作泥弹子打。
海枯彻过底，
波浪拍天高。
敲碎吟扉杳不闻，
数声犬吠谷中云。
几番欲去重回首，
立尽斜阳不见君。
急雨暗洲渚，
颠风吹客船。
不知何世画，
水墨水江天。
石窦鸣泉自招隐，
故邀风月到林扃。
我今欲去尚回首，
多少人来不肯听。
肠断枝上猿，
泪添山下樽。
白云见我去，
亦为我飞翻。
历尽清湾日已晡，
断虹吹浪过平湖。
儿痴不识中桥影，
问道前山有雨无。
荒寺疏钟解客鞍，
由山东畔白烟寒。
望都风土连唐县，
翁媪排门带瘿看。
莲花宝铗绿云鬟，
不脱襜褕款汉关。
枉杀白登城下画，
虏中原自有红颜。
江南季秋天，
栗熟大如拳。
枫叶红霞举，
苍芦白浪川。
日晒霜融作浅泥，
酒家却在断桥西。
五陵今代无豪侠，
独卧茅檐听午鸡。
江南孟秋天，
稻花白如毡。
素腕惭新藕，
残妆妒晚莲。
吴帆却入瞿塘硖，
草树连云山四围。
想见同来木上座，
怪君何苦复东归。
道逢酒舍定迟回，
无奈诗篇费剪裁。
忽得好风还自喜，
那知细雨隔溪来。
火树烧春明踯躅，
紫罗囊笔缀辛夷。
花枝照眼蒙清润，
带雨游山亦自奇。
行云一梦去无踪，
凤尾罗衾翠谩重。
人寿几何禁此别，
海棠花下悔相逢。
涧水弯弯绕郡城，
老蝉嘶作车轮声。
西风吹客上马去，
夕阳满川红叶明。
雁飞不断楚天长，
云路霜林级级黄。
何处人烟有墟落，
北风高垅散牛羊。
芙蓉泣恨红铅落，
一朵别时烟似幕。
鸳鸯刚解恼离心，
夜夜飞来棹边泊。
欢饮醺醺出相门，
劳卿再四劝金尊。
南征已定旋师旅，
去暴除残第一人。
江花岸柳太多情，
长逐春风管送迎。
我亦思归归未得，
夜窗愁听杜鹃声。
百丈寒蛟下翠庭，
幽人相对觉风生。
阑干小倚飞觞处，
一曲松风乱雨声。
灵机争堕有无功，
色空犹未达空空。
空色本无权立号，
无名全体露金风。
黯黯轻寒淡淡阴，
游人便觉减行春。
春风也解嫌萧索，
自送秋千不要人。
越女兰舟泛绿漪，
采莲花露湿红衣。
万荷影裹歌声过，
惊起鸳鸯贴水飞。
恰则梅边春意萌，
困人天气又清明。
炉熏茗碗北窗下，
卧听绵蛮黄鸟声。
燕忙莺懒听芳词，
忆醉西湖画舫时。
山墅不知春早晚，
隔墙数点堕书帷。
每针幽事当功名，
唯欠能诗竹里僧。
迳写此篇为疏引，
庵成来往岂无凭。
世心渊明名尔菊，
却来紫陌换青铜。
东篱采采知何处，
岂不包羞负此翁。
器重或可胜，
道远畴能至。
勉效既竭回，
羞称愿息赐。
秾华自古不得久，
况是倚春春已空。
更被夜来风雨恶，
满阶狼藉没多红。
千金铸镜百神愁，
功与当年禹服侔。
荆棘故宫魑魅走，
空馀扬子水东流。
平居懒与慢相亲，
养掘藏愚春复春。
已信此心安此命，
世情奈值不容真。
黯黯青青一望中，
迥然不与众峰同。
白云散尽江天晓，
想见人间无路通。
移近黄湾泊短篷，
野云垂地一溪风。
渚香吹散荷花雨，
几点流萤出苇丛。
北窗看镜意凄然，
梦断梁州已七年。
猎猎彩旗春日晚，
不堪花外见秋千。
几曲转逶迤，
月明人迹稀。
长林秋露落，
一犬吠山扉。
别后重来未有期，
且凭图画寄相思。
秋风黄叶茅亭上，
犹记逢君是此时。
不见休上人，
空伤碧云思。
何处开宝书，
秋风海光寺。
宫烛分烟眩晓霞，
惊心知又度年华。
榆羹杏粥谁能办，
自采庭前荠菜花。
甑头云子喜尝新，
红嚼桃花白嚼银。
笑杀官人浪驩喜，
村人残底到官人。
为底胡姬酒，
长来白鼻騧。
摘莲抛水上，
郎意在浮花。
云树岩泉景尽奇，
登临深恨访寻迟。
长楼未得于何记，
犹有君能雅和诗。
浓露繁霜著似无，
几多光彩照庭除。
何须更待萤兼雪，
便好丛边夜读书。
勿生疑虑变阴阳，
须信丹砂道理长。
若向此中明此义，
十洲洞府蕴馨香。
非风旛话露全机，
千古丛林起是非。
咄这新州卖柴汉，
得便宜是落便宜。
前古哲人端可法，
遗编遐躅尚堪寻。
公余莫砂频繙阅，
要使胸中广且深。
三十年来云水僧，
常挑钵袋系行縢。
信缘不作痴巢窟，
即是吾家无尽灯。
六朝留寄多多恨，
一士来歌百百诗。
驱使春风游笔下，
个中情景个中知。
坐久风吹绿绮寒，
九天月照水精盘。
不思却返沈潜去，
为惜春光一夜欢。
仙桃欲拂朝真脸，
禁柳忙催望幸眉。
不会君王春思别，
杏花菖叶在农时。
临平放目渺无涯，
莲荡苹汀不钉牌。
雪後轻船四捞漉，
断芦残荻总成柴。
鼍鼓华鲸响寺廊，
残芜落叶弄秋光。
蹇驴系著门前柳，
闲觅题名拂败墙。
匣有青萍笥有书，
西风只影渡江湖。
剩收岳麓春前景，
写入新诗胜画图。
平攀天面一弯月，
下视山腹三重茅。
更欲移居入霄汉，
却憎棲鸟占林梢。
昔读此离骚，
今朝渡湘水。
荒草满秋原，
何处寻芳芷。
花帽笼头几岁儿，
女儿学着内人衣。
灯前月下无归路，
不列天明亦不归。
兰舟演漾水云空，
花叶田田岛屿风。
棹入琼波最深处，
玉楼金殿影西东。
江乡十年别，
京国累日同。
在客几多事，
俱付酒杯中。
扪萝通一径，
修竹蔽中篱。
只有奎章在，
龙神暗护持。
即心即佛几人知，
立雪齐腰只得皮。
四海浪平龙玩宝，
尽他蝼蚁撼须弥。
从来造化有何私，
自是梅花南北枝。
只为北枝太寒苦，
东君消息故应迟。
绛罗高卷隔屏帏，
一见令人思欲飞。
若使风前能解语，
何人开口说杨妃。
作赋何如宋广平，
吟诗谁是老逋清。
庸翁不喜诗兼赋，
写与閒人作美名。
本不将心挂名利，
亦无情意在樊笼。
鹿裘藜杖且归去，
富贵荣华春梦中。
寤寐诗名岁月过，
日来方喜和羊何。
秋风奈我当归去，
湘水湘山余恨多。
朝吾一笭箵，
夕吾一觳觫。
诗肠其殷雷，
此事底须卜。
砌蜡成花浅带黄，
紫茎绿叶媚秋光。
不吟尚自清羸甚，
怪得诗腰肖沈郎。
中秋万里共阴晴，
曾记坡翁最善评。
谁信九宵风雨外，
群仙正赏月华明。
老觉人间万事非，
但思茆屋映疏篱。
秋衾已是饶归梦，
更读山居二十诗。
我画蓝江水悠悠，
爱晚亭上枫叶愁。
秋月溶溶照佛寺，
香烟袅袅绕经楼。
造物无言却有情，
每于寒尽觉春生。
千红万紫安排着，
只待新雷第一声。
杲杲东出日，
万方被照临。
鸜鹆不逾济，
草木有常心。
一声卢女十三弦，
早嫁城西好少年。
不羡越溪歌者苦，
采莲归去绿窗眠。
梦谒西华到九天，
真人授我指玄篇。
其中简易无多语，
只是教人炼汞铅。
夺嫡心萌事可忧，
四贤西笑暂安刘。
后王不敢论珪组，
土偶人前枳树秋。
白云望不尽，
高楼空倚栏。
中霄鸿雁过，
来处是长安。
达磨非为后，
瞿昙未是先。
当来无量劫，
懒翁得自然。
珠亡忽震蛟龙睡，
轩敝宁忘犬马情。
亲拾寒琼出幽草，
四山风雨鬼神惊。
雪屋弹琴泛作声，
寂无人语纸窗明。
倦游识破诸缘妄，
心与梅花一处清。
广文郑子橐虽枵，
司业苏君惠已饶。
未到多多堪塞屋，
也须仅仅得缠腰。
三十余年无故人，
只留云外伴间身。
夜来梦入宸奎阁，
户牖重开见日轮。
以心为形役，
徇人失天真。
蕨薇与杞荑，
求仁始得仁。
隔江招手见高亭，
来谒嵩溪听水声。
纵是远公今不出，
也须强起送渊明。
醉来要把鹏为饵，
夜后长将月作钩。
浮得浮名浑不问，
数声欸乃转船头。
醉尉怒呵故侯猎，
亭长豪夺徵君牛。
射虎将军馀怒在，
卖药先生一笑休。
身非巫女惯行云，
肯对三星蹴绛裙。
清吹声中轻脱去，
瑶天笙鹤两行分。
荷深水风阔，
雨过清香发。
暮角起城头，
归桡带明月。
门外须臾风竹定，
橹声摇曳出芦花。
白鸟一双帘外去，
芦花风静钓舟闲。
君王一语出如纶，
尊者眉毛八字分。
四海风清烟清静，
碧天无际水无垠。
雪丝雾幕晚阴浓，
还隔家山几许重。
引睡恁君一樽酒，
欲将归梦过鳌峰。
朱颜日夜不如故，
深感杏花相映红。
尽日独行春色里，
醉吟谁肯伴衰翁。
残鬓萧萧不满梳，
秋风樵髻立庭除。
日明照见崚嶒影，
自是山僧不是予。
红苞紫萼曾欺雪，
素艳清香解动人。
自有风传枝上意，
肯教蝶见蕊中真。
小小亭台曲曲栏，
支颐独倚悄无言。
杨花飞处春衫薄，
风信今朝第几番。
浮荣已是卿惭长，
勇退犹称相避贤。
先帝赐金挥未尽，
不应全仰作碑钱。
匆匆相见恨偏迟，
同是征帆小驻时。
我滥齐竽惭八载，
欲从模范证工师。
听清猿罢啼烟霞，
声色纯真未到家。
一曲吴歌归棹稳，
松江雪点白蘋花。
行云浓淡日无辉，
轻雨飘飘点客衣。
马上漫郎醒复醉，
一杯容易送春归。
北来南去雁还飞，
四十年间万事非。
惟有航船歌不改，
夜深老泪欲沾衣。
燕脂斑出古铜鼎，
弹子窝深湖石山。
老去柴门谁复过，
天教二友伴清闲。
汉宫娇额半涂黄，
入骨浓薰贾女香。
日色渐迟风力细，
倚栏偷舞白霓裳。
褰帷问俗驻洪都，
听得舆人夹道呼。
好事被君都做了，
个般风力自前无。
共乐升平道泰时，
相逢终不展钥旗。
随宜淡饭清茶外，
困卧闲行几个知。
竟日窗开坐寂寥，
岩前笋稚欲齐腰。
幽禽忽起藤花落，
磵瀑吹声度石桥。
铜瓶布衲出尘埃，
疏瘦风标日一斋。
门径萧然更无事，
出萤飞鸽及时来。
映日漾清渊，
沿沙暴玄甲。
爱尔千岁姿，
藏身一莲叶。
新林二月孤舟还，
水满清江花满山。
借问故园隐君子，
时时来往住人间。
学当尽力去浮华，
从事文辞但可嗟。
造道浅深看应物，
修身勤惰验齐家。
渊明事晋肯臣刘，
仁杰忠良不附周。
见说三贤参羽士，
盍将吴簿配苹羞。
平沙四绕护城堤，
小雨经旬不作泥。
似与幽人忍牢落，
一双黄鸟隔墙啼。
经国终能匏子甘，
转漕万里出东南。
屯田果得京师计，
请为朝廷拜邵庵。
酒在杯中惟恐尽，
事来眼底只嫌多。
一壶醉倒春风里，
万斛穷愁奈我何。
不因言句不因人，
不因物色不因声。
夜半吹灯方就枕，
忽然这里已天明。
萝月禅机莫强猜，
如来无去亦无来。
霜凝寒绿归松鬓，
春染轻红入杏腮。
大巧都无迹可闚，
春来物物自芳菲。
不因亲御香山赋，
谁识当年造化机。
吴兵曾驻黑云都，
江左夷吾此卜居。
休把乌衣轻马巷，
悬鹑结驷总丘墟。
一泓虽浅清，
长时自甘冷。
可怜病渴人，
临深垂短绠。
问君那向城中住，
赖有清风濯市尘。
门外数根杨柳树，
细看别作一家春。
极目风烟尽一城，
身闲无日不登亭。
双明远与孤鸿没，
绕郭一江罗带青。
夏雨涨黄流，
夜鸣邻船柁。
乘危冒险人，
不识西山饿。
无弦琴上有希声，
此遇知音作证明。
不犯指端弹一曲，
碧琉璃界月三更。
共住西山一片云，
朝昏钟磬亦相闻。
天台南岳当时事，
彼彼情怀未得论。
白帝城边莺乱啼，
忆骑瘦马踏春泥。
老来感旧多凄怆，
孤梦时时到瀼西。
光芒曾不著织埃，
拂拭磨砻心已灰。
秋夜不禁猿啸月，
与谁同上妙高台。
雨过郊墟凉意新，
凝云驳尽十分晴。
隔江一抹斜阳影，
怪向蓼花红处明。
岂独爱民兼爱客，
不唯能饮又能文。
白蘋洲上春传语，
柳使君输杨使君。
百年嗟荏苒，
千里痛萧条。
忍逐东流水，
无斯任所飘。
红叶琵琶出嘉州，
四弦弹尽古今愁。
胡沙漫漫紫塞晓，
汉月娟娟青冢秋。
榆荚车前盖地皮，
蔷薇蘸水笋穿篱。
马蹄无入朱门迹，
纵使春归可得知。
我昔垂髫今白头，
中间万事水东流。
此心争得还如尔，
戏走阶前不识愁。
零落茅茨水半扉，
媪颦翁蹙小儿啼。
老鸡不管丰凶事，
独自将雏树上楼。
未许归船转柁牙，
爱山犹峦自山家。
牡丹开尽春无几，
狼籍东风杨柳花。
留君夜饮对潇湘，
从此归舟客梦长。
岭上梅花侵雪暗，
归时还拂桂花香。
红芍药边方舞蝶，
碧梧桐里正啼莺。
离亭不折依依柳，
况有春山送又迎。
翁来灵笔舞龙蛇，
翁去瑶坛锁暮霞。
旧事欲谈三百载，
五云阁上望仙槎。
水殿凉生独不眠，
风来忽谩凤笙传。
寻常明月娟娟夜，
似向今宵分外圆。
但使心如水在槃，
坐令四体自然胖。
有人来问安心法，
将汝心来与汝安。
月里嫦娥不画眉，
只将云雾作罗衣。
不知梦逐青鸾去，
犹把花枝盖面归。
红楼金刹倚晴冈，
雨雪初收望汉阳。
草檄可中能有暇，
迎春一醉也无妨。
日望云霓手揠苗，
何时能和快哉谣。
不如且种陶公柳，
赢得长饥舞细腰。
新有千丝明晓镜，
旧无一画赞宵衣。
閒吟此外惟须饮，
老觉人间万事非。
楼阁重重俯见山，
炎风吹雪到窗间。
联镳来此班荆坐，
分得高僧半日闲。
惊人新句叹无前，
故态疏狂似少年。
便写锦囊三百首，
为君披咏步凉天。
云黄沙白静边州，
万里风烟属上游。
幸值清村无所事，
且从射猎海西头。
日日风尘色，
劳劳簿领身。
不知明镜里，
已作二毛人。
青花山色挼蓝翠，
潋滟湖光照眼新。
珍重导师居此地，
颓纲振举是其人。
一生不信有金芝，
今岁庭前碧玉枝。
只恨相看无一语，
恍如月下对桓伊。
诗新得意恣狂疏，
挥手终朝力有馀。
今到诗家浑手战，
欲题名字倩人书。
草舍开张小小筵，
炊无米饭爨无烟。
通身饱暖憨憨睡，
梦到沧洲白鸟边。
行到溪光竹色间，
客怀於此最相关。
无端一阵西风雨，
不许从容坐看山。
卧在漳滨满十旬，
起为商皓伴三人。
从今且莫嫌身病，
不病何由索得身。
今日莺莺燕燕愁，
春风忽白少年头。
拍残十八胡笳拍，
数片娇红逐水流。
向晚闲行步夕阳，
归来松迳已昏黄。
隔林风度钟声细，
认得庵中炷夜香。
梦生於想本来非，
一自魂交百感随。
漠漠茫茫无定准，
若何据此卜前达。
见说昆田生玉子，
海西还有小昆仑。
明朝去拔珊瑚树，
龙气随飞过海门。
黄金汉鼎青错落，
绿玉秦玺红屈蟠。
龙翔凤翥入刀笔，
宝晋山林风月寒。
千头剖蚌明珠熟，
百尺垂丝鱠缕长。
柳下石门君有此，
可能冲雪厌清凉。
望夫石女春复秋，
巴歌楚舞随遨游。
夜深九皇清唳响，
仙禽亦替离人愁。
东绢须题黄绢辞，
老来斲句不能奇。
定知烁石流金日，
记我持觞赏雪时。
剥落烟云秋晚晴，
身心无累此閒行。
正听万壑松风满，
想见西南新月生。
两日风狂雨更颠，
取将暖去更衣单。
金罂花发关谁事，
何用夜来如许寒。
开花浊水中，
抱性一何洁。
朱槛月明时，
清香为谁发。
紫枢勋业旧青毡，
更上中台秉化权。
它日鸿钧陶寿域，
赤松相与不论年。
不肯春风时世妆，
岁寒崖谷倚冰霜。
人间亦有知香者，
盍遣一枝横出墙。
汉宫节物重年华，
宝胜迎春绰绰斜。
不待东风吹煦力，
剪刀催出上林花。
绾臧不自保，
强致老先生。
鲁邸今朝罢，
蒲轮昨日迎。
视尧天下一瓢轻，
厌听风梢历历声。
颺下不须频顾恋，
始母存取隐沦名。
干戈五纪乱如烟，
吴越生成八十年。
遗像尘昏碑露立，
三间败屋独萧然。
巨壁撑空不可干，
小山亦复四巑屼。
犹言水后浑无右，
不尔应当行路难。
建业萧梁子，
历劫宗心祖。
志公一会人，
显道腾今古。
花穗迎秋结晚红，
园林清淡更西风。
织条尽日差差影，
时落钓璜溪水中。
白云为我锁紫扉，
俗客不来苔藓肥。
露煮春茶将叶扫，
风吹诗草并花飞。
门外春将半，
岩冰暖有声。
玄沙曾未到，
虚得偃溪名。
谢安游处犹留墅，
李白吟边亦有亭。
两地东山春寂寂，
至今白下柳青青。
萧萧清思浩无涯，
戏蓼滩头屋数家。
小艇寻秋缘苇去，
纷纷雪絮讶杨花。
一月一回同拜表，
莫辞侵早过中桥。
老于君者应无数，
犹趁西京十五朝。
池上昔游夫子凤，
云间初起武侯龙。
亭分楚寺依依树，
水应公台夜夜琴。
一官塞北似飘蓬，
邂逅威严霁弱翁。
他日若陪林下客，
亦能把钓等秋风。
门照双池镜样明，
东西廓喝寂无声。
紫罗帐里机玄密，
虽有珍珠撒未成。
三杰同归汉道兴，
拔山余力尔徒矜。
泫然垓下真儿女，
不悟当从一范增。
庭草衔秋自短长，
悲蛩传响答寒螀。
豆花似解通邻好，
引蔓殷勤远过墙。
时节变衰草，
物色近新秋。
度月影才敛，
绕竹光复流。
掘兰宫里数名郎，
好是乘轺出帝乡。
两度还家还未有，
别论光彩向冠裳。
一树寒梅白玉条，
迥临村路傍溪桥。
应缘近水花先发，
疑是经春雪未销。
亲见仙科唱第时，
宠均宣室对神釐。
汉台诏令方深厚，
好取名郎作训辞。
长愁花易天，
倏被风吹尽。
因爱雪花飞，
枝头巧相映。
玄都千树欲无枝，
全得春风烂漫吹。
晓露未晞红郁郁，
仙源长在日迟迟。
片片梅花脱雨轻，
半飞欲坠更多情。
浑疑春雪林梢堕，
输与诗翁照眼明。
多情节物苦撩人，
用事葩华巧鬭新。
老去唯愁添甲子，
年来不独畏庚申。
江南季夏天，
身热汗如泉。
蚊蚋成雷泽，
袈裟作水田。
结客行行入翠微，
桃源深处醉芳菲。
狂歌不减刘公干，
尽日花间坐不归。
古木森森映碧苔，
嵯峨楼阁倚天开。
山僧不问朝天客，
自注冰泉浸野梅。
日昃不复午，
落花难归树。
人生能几何，
莫厌相逢遇。
满火芳香碾麹尘，
吴瓯湘水绿花新。
愧君千里分滋味，
寄与春风酒渴人。
出城数里即青山，
路入青松白石间。
只合步行寻石径，
不宜呵喝入松关。
零零夜雨渍愁根，
触物伤离好断魂。
莫怪杜鹃飞去尽，
紫微花里有啼猿。
人生百岁隙中光，
唯有高名久不亡。
千古但令编简在，
清风养物一何长。
腥风吹海向来惊，
玉帐分弓射怒鲸。
千里妖氛都镜净，
商船载月夜深行。
雨堤杨柳拂新亭，
怪底游人懒踏青。
手撚梨花成小立，
半窗湖水雨冥冥。
不因蒙制巧相规，
柯叶风霜未改移。
今抱寸心何所用，
助君多写岁寒诗。
倦客登临力已疲，
高僧故索小窗诗。
江山最好君知否，
春去秋来烟雨时。
夜泊武昌城，
江流千丈清。
宁为雁奴死，
不作鹤媒生。
乡闾匍匐苟相哀，
得路青云更肯来。
若使风光解流转，
莫将桃李等閒栽。
屈曲溪桥路两丫，
淡烟如隔小棂纱。
南枝已入诗人手，
三弄从教咽暮笳。
一纸书封四句诗，
芳晨对酒远相思。
长吟尽日西南望，
犹及残春花落时。
朱索连荤种，
仙缯篆秘符。
谁知万灵贶，
先日拥椒涂。
把钓秋风辱赠诗，
伤心无路送灵輀。
欲书诔语应难尽，
独倚寒梅照石漪。
五里晴行信一筇，
入松迎面旧松风。
斜阳归路樵渔笑，
翁自何来半醉中。
冷泉亭角坐移时，
试看孤峰飞不飞。
峰自不飞人自醉，
暮鸦栖了更忘归。
自古诗人例怨穷，
不知穷正坐诗工。
先生吟苦身尤蹇，
恰似霜阶诉候虫。
露冕行春向若耶，
野人怀惠欲移家。
东风二月淮阴郡，
唯见棠梨一树花。
夹道千花护彩云，
三郎马上不胜情。
谁知绣幰深深许，
中有渔阳百万兵。
长淮风定浪涛宽，
锦櫂摇摇上下湾。
兵后人烟绝稀少，
可胜战骨白如山。
建隼提封云梦泽，
临民咫尺岘山碑。
烟凝郊郭漳波净，
悴绕楼台楚峤奇。
三百年来文不振，
直从韩柳到孙丁。
如今便可令修史，
二子文章似六经。
菊黄芦白雁初飞，
羌笛胡笳泪满衣。
送君肠断秋江水，
一去东流何日归。
压蔗出寒浆，
敲冰簇画堂。
人间正袢暑，
天上绝清凉。
昔贤久矣埋黄土，
独有清风翳环堵。
曾将一束奠生刍，
今与游人闹歌舞。
银地无尘金菊开，
紫梨红枣堕莓苔。
一泓秋水一轮月，
今夜故人来不来。
雪后西湖空碧波，
酒徒消散也无多。
白头醒眼春风裹，
奈此梅花百咏何。
芦荻中间一港深，
蒌蒿如柱不成簪。
正愁半日无村落，
远有人家在树林。
梅梁巢已空，
去此复何从。
勿惮归飞远，
冰霜不尔容。
绿槐阴里一声新，
雾薄风轻力未匀。
莫道闻时总惆怅，
有愁人有不愁人。
东郊暗长戟，
死地脱斯须。
庾公兴不浅，
居然屈壮图。
汉将新从虏地来，
旌旗半上拂云堆。
单于每近沙场猎，
南望阴山哭始回。
望断烟波眼欲空，
霞光明衬暮天红。
水高数尺舟归急，
幅幅蒲帆饱受风。
花有重开日，
人无再少年。
相逢拌酩酊，
何必备芳鲜。
万物朝元不较他，
拈来直截辨譊讹。
游春浪子风流甚，
卖弄三文黑老婆。
海澄空碧正团圆，
吟想玄宗此夜寒。
玉兔有情应记得，
西边不见旧长安。
何须宴罢始留髡，
绛蜡床前款一尊。
姊妹隔花催送客，
尚拈罗带不开门。
雪寒月瘦鬓马丝，
缘底天家圣得知。
从此江山尽驱使，
小民奉赖遣吟诗。
三聘玄纁莫可辞，
此行为满故人思。
一宵共榻论心事，
却被司天太史知。
已向剡溪冲夜雪，
要从东阁问官梅。
气豪湖海宁辞醉，
老怯风霜只自哀。
数日方离雪，
今朝又出山。
试凭高处望，
隐约见潼关。
确实行藏与古俦，
略无半点诈明头。
竖粗拳验方来眼，
未跨门时见便休。
醮罢星辰校绿章，
虚坛夜夜降祠光。
白鸾骑得朝天去，
手把芙蓉侍紫皇。
九天宫阕春风满，
陆地楼台夜月寒。
铁笛一声吹雁落，
片云不到玉栏干。
须眉数得茎茎古，
果是环谷山中人。
道眼静观付一笑，
借问两个若个真。
年年客路即为家，
多病谋生未有涯。
料得重阳好风日，
自无情绪对黄花。
青麻幪幪近人长，
小麦青青大麦黄。
令尹出郊闻好语，
春来喜有半年粮。
闻郎夜上木兰舟，
不数归舟祇数愁。
半幅御罗题锦字，
隔墙裹赠玉搔头。
仙人此夜忽凌波，
更唱瑶台一遍歌。
嫁与将军天上住，
人间可得再相过。
树色苍凉晓欲迷，
石门初入鹧鸪啼。
桃花不隔秦人路，
流出红云水涨溪。
山堂初展称婆娑，
曲迳移栽杂树多。
应是我翁归舍后，
便登繁要亦来过。
早伴茱萸插帽纱，
尚堪荐酒更堪茶。
花边行立花边坐，
不是閒花是菊花。
诗翁诗思与春争，
落笔风雷纸上生。
雪棘满颐心尚壮，
君看岩电射人明。
夫子文章不可为，
从心到口没参差。
咄哉韩子休污我，
却道诗葩与易奇。
秋风鵰鹗刷天涯，
有底男儿只恋家。
病后暂收文字眼，
焚香清坐看黄花。
万仞崖头打一推，
待渠绝后复苏来。
活鱍鱍禅须自悟，
万重关锁一时开。
不觉离家已五千，
仍将衰病入泷船。
潮阳未到吾能说，
海气昏昏水拍天。
孤村风雨连三日，
秋暑如焚一洗空。
睡觉房栊灯渐暗，
却寻残梦雨声中。
一片清江写远忧，
新花还觅旧青楼。
黄衫谢去诸年少，
领略风光几白头。
霅溪春水接长干，
五日邮程去不难。
问寝但留诸弟在，
双鱼容易报平安。
南山畴昔从诸父，
雨甲烟苗手自鉏。
三径就荒归计拙，
溷烦僚友送园蔬。
为忧玩色堕军实，
故假陈兵去二姬。
却恨此机深莫悟，
后人不谏受西施。
几度忘言话克宾，
丛林音响许谁闻。
海山秋夜对孤月，
应记北高峰顶云。
露涤铅粉节，
风摇青玉枝。
依依似君子，
无地不相宜。
梁湖莽苍外，
后去未云迟。
县市容吾恋，
江潮不汝期。
老携诗卷入京华，
觅店先须近酒家。
白发但能妨进取，
未妨痛饮插梅花。
未得鸣珂谒汉宫，
江头寂寞向春风。
悲歌一曲心应醉，
万叶千花泪眼中。
杜宇声声盖自嗟，
春残何事更天涯。
不归则是归还是，
伊是无家或有家。
才得江南第一春，
竹篱茅舍便精神。
百花头上无相识，
只有东风是敌人。
五陵年少尽风流，
十日安排一日游。
林下幽人差省事，
笔床茶灶便登舟。
叉手须知已隔津，
更重进步转漂沦。
顽铜若作黄金货，
只可满他无眼人。
石头只解着王苏，
漫说夷吾计亦疏。
尽使西风能举扇，
可堪重见伯仁书。
永丰坊里旧腰支，
曾见青青初种时。
看尽道边离别恨，
争教风絮不狂飞。
欲作山阴兴尽回，
良思与子共衔杯。
要须人境俱清绝，
好抱瑶琴踏雪来。
大廷新革晋春秋，
王气宁知在荻洲。
泉下髯参心独快，
不教司马恨枋头。
太官角黍初晨启，
法坐垂衣介福隆。
亿载昌期方赫奕，
九天真荫永延鸿。
一到仙山眼自明，
前身彷佛记曾经。
真人眇忽在何许，
更随藜杖缘青冥。
听经人散藓花深，
千古谁能更赏音。
只好岸巾披鹤氅，
风清月白坐弹琴。
川上飞桥处处横，
几回经此阅平生。
碧芦萧瑟风前韵，
一似家林霰雪声。
沥血抄经奈若何，
十年依旧一头陀。
袈裟未著愁多事，
著了袈裟事更多。
今日之热不可触，
闭门养疴适所欲。
振衣策杖一欣然，
凉风为我生修竹。
意其失兵久，
怏怏必吾从。
夺笏直前击，
那知是孝童。
杂卉烂春色，
孤峰积雨痕。
譬若古贞士，
终身伴菜根。
黄城匹马捷音来，
且喜洮东破虏回。
纵使淮西功第一，
未闻生缚七渠魁。
入门偶藉移韩馥，
健者何曾抗董公。
须信阿瞒人物论，
但言玄德是英雄。
月暗山空夜倍长，
清谈消遣睡毋忙。
山中新酒幸堪饮，
何惜一杯相共尝。
一上高亭日正晡，
青山重叠片云无。
万年松树不知数，
若个虬枝是大夫。
冶城东畔旧亭台，
寂寂朱扉映竹开。
一树碧桃都落尽，
去年蝴蝶却飞来。
木牛流汗上青天，
汉火明知不可然。
谁识连峰攒剑戟，
正虞天啬孔明年。
曲终人不见，
惟日面月面。
尽是龟毛布，
漫却琉璃殿。
细味古人书，
惕焉重深惭。
循首以至足，
百无一二三。
即看往往斗鲜妍，
忽作漫天也可怜。
随雨随风和有恨，
恨无人着买春钱。
读书破万卷，
许身一何愚。
赤骥顿长缨，
健儿胜腐儒。
涉涧登山倦不胜，
松间敲户有人杂。
竹帘琐细炉烟直，
小作蒲团入定僧。
二三四七恶机关，
互逞辞锋斗热瞒。
不必山僧一弹指，
尽情贬向铁围山。
芙蓉水殿屟廊东，
白苎秋来不耐风。
教得君王长夜醉，
月明歌舞在舟中。
十年诗酒客刀洲，
每为名花秉烛游。
老作渔翁犹喜事，
数枝红蓼醉清秋。
百战成功老太平，
优柔谁肯苦争衡。
玉鞭金马闲终日，
明月清风富一生。
大渡沙头一扣舷，
久晴人怕立风前。
临流正爱滩声美，
又得檐声到枕边。
风光如此莫伤春，
云树烟花一色新。
杜宇不啼真解事，
帝乡谁是肯归人。
龙津掉尾十年劳，
声价当时斗月高。
惟有红妆回舞手，
似持霜刀向猿猱。
村南村北总西风，
桕叶先霜浅着红。
野鸟飞边堪入画，
数家篱落夕阳中。
吾人真铁人，
畴昔已百鍊。
携家过残年，
来吃随堂饭。
八面玲珑逗月寒，
要寻形影十分难。
无端平地生层级，
湘北潭南作样看。
小舫闲撑莫厌迟，
比於刳艇劣相宜。
漕河有处通陂水，
深入荷花人不知。
贺家湖上天华寺，
一一轩窗面水开。
不是闭门防俗客，
爱闲能有几人来。
青山隐隐水迢迢，
秋尽江南草木凋。
二十四桥明月夜，
玉人何处教吹箫。
轩轩众艺张天贶，
翰墨悲凉二绝余。
今日无人知姓字，
史官他日若为书。
弹击京畿已五期，
一廉始叹盖棺时。
君王万里犹明见，
近有斯人却未知。
锦价转高花更巧，
能将旧手弄新梭。
从来一字为褒贬，
二十八言犹太多。
意象轩轩势入云，
为谁出手若经纶。
夜扶星斗朝擎日，
气力何知几万钧。
细肋朝来正割鲜，
瓦瓶先腊湛寒泉。
香栖枳棘宁多日，
断送横飞上九天。
枫叶芦花暗画船，
银筝断绝十三弦。
西风只在寒山寺，
长送钟声搅客眠。
声声扣出碧琅玕，
能使秋猿欲叫难。
诗兴未穷心更远，
手垂青拂向云看。
云树依稀自作行，
烟波浩渺别为乡。
渔人不识闲吟客，
撒网鸣榔却斗花。
十里曾闻一啸声，
当年猿鹤想犹惊。
白云不碍青天路，
赢得重来摆手行。
槐绿阴初合，
榴繁艳欲然。
翠筒传角黍，
喜节庆年年。
衮衮长江浸落晖，
水流不尽觉云移。
登高忽动离骚恨，
无奈山川苦要诗。
昨蒙记云萍，
得得睹台星。
君宜厚自重，
绝似前金陵。
东皇无意染青红，
长养犹资五日风。
收拾英华入新句，
祥云蔼蔼媚春空。
赵州狗子佛性无，
十分春色播江湖。
几多摘叶寻枝客，
空使洛阳花满途。
也知春向岁前回，
不道春前早有梅。
折得数枝捻归去，
蜂儿一路趁人来。
三三五五戏平芜，
踏裂春风百草枯。
莫写沩山僧某甲，
恐人悟作祖师图。
庙堂陶铸人才尽，
流落江淮老病身。
尚踏槐花随举子，
不知邓禹是何人。
黄叶纷纷舞劲风，
反膏收液岁成功。
明年满眼春容好，
却在今时萦寞中。
鸳鸯离别伤，
人意似鸳鸯。
试取鸳鸯看，
多应断寸肠。
犹如赫日消霜雪，
逡巡业海皆枯竭。
露出毗卢体不分，
别无艺解堪施设。
寿藤伴我倚秋风，
老去无诗意转慵。
只是看花非觅句，
清香错认恼冲龙。
此道元来即是心，
人人抛去却求深。
不知求却翻成外，
若是吾心底用寻。
不管诗人太瘦生，
但念酒徒稀醉眠。
凭谁为画毕吏部，
缚著邻家春瓮边。
画工如山赤墀下，
调子之笔丹青匀。
一洗万古空凡马，
曹将军外更无人。
贪看霜月步亭皋，
不觉寒侵范叔袍。
且倚诵诗驱疟鬼，
断无人寄碧腴膏。
足下青莲花半敷，
倚岩危坐手轮珠。
普门真境难描邈，
刚被人传入画图。
万杉深处一轩开，
秀色参天费壅培。
我为不知林壑趣，
黄粱梦觉却归来。
湖阴城上起新轩，
轩榜犹能记玩鞭。
只识黄须来入梦，
不知红日正当天。
要知逆顺莫相非，
广演周遮隐玄机。
先说艰难后始说，
精穷运化遂相依。
若问先生归去来，
此行直是到天台。
碧桃瑶草紫芝熟，
到日须容醉玉杯。
晓寒期客入疏窗，
梦破江南一夜霜。
可但山林小摇落，
树头无叶可飞黄。
崆峒日暖岚峦丽，
章贡桃花春涨豪。
避传封人候骢马，
道旁武吏合鞬櫜。
御寒古有家风在，
三个柴头品字煨。
今日无柴又无炭，
从教各自拨寒灰。
夹钟琯里听春声，
天上箜篌次第鸣。
数到一弦弦足处，
孟家机畔庆长生。
一饮怀金出岭南，
莲花峰下绝清甘。
我来欲与流泉约，
独喜廉人莫喜贫。
湖水山云绕县斜，
茂林修竹野人家。
宿酲过午无人问，
卧听东风扫落花。
拙与时乖勿误谋，
可能骑鹤更扬州。
翘英似子宁终困，
玉帛何时来蹇修。
郡圃森森几阅春，
一番太守一番新。
何如今日同行乐，
彩袖恭陪紫橐人。
招来暇日频呼酒，
买得清风不用金。
月姊水妃无老态，
天光野色有遗音。
三年一榻占清间，
门外苍然是种山。
步月迎风行乐地，
从今应入梦魂间。
细袜宫鞋巧样新，
殷勤寄语读书人。
好将稳步青云上，
莫向平康漫惹尘。
三山月淡白银阙，
九老春闲紫石宫。
此去能争几多地，
恨无仙骨到其中。
健席高樯送病身，
乱山荒陇障归津。
应须一曲千回首，
西去论心更几人。
别殿香三炷，
斜廊酒一杯。
官间非侍從，
骑马却归来。
年来聚首情何乐，
今日匆匆又解携。
千里故交惟藉酒，
劝君更把手中卮。
槛外风烟洛汝通，
宾簪禅毳此相从。
主人解选登临地，
数片秋天六六峰。
消磨甲子门前柳，
傲睨羲皇膝上桐。
晋宋一杯无认处，
先生万古此山中。
菊花粲粲怀元亭，
薏苡累累念估波。
莫叹谗人未投畀，
只须浊酒到无何。
初如废将哭穷边，
又似孤臣诉左迁。
何必谢公双泪落，
野人听罢亦凄然。
客思年年云水长，
寒花春草总堪伤。
如今自爱山林好，
却听猿啼不断肠。
诛虎窃弓谁继者，
留邕执笔定何如。
东都台阁犹多士，
未便无人续汉书。
五月寒云湿不飞，
临辞无语思依依。
此心不许江山隔，
时听除音来竹扉。
穿凿虚空幻架成，
从来共住不知名。
笑他借位明功底，
错认檐头雨滴声。
木德新回律，
琼壶暖不冰。
举头闻鹊喜，
翔舞下觚棱。
一春多雨更多风，
犹有残花茂草中。
纵使君来不堪赏，
冷香和露泣微红。
夜泊湖头自唱歌，
芦花月白水禽多。
芙容独抱清霜老，
一片寒香摇素波。
快把诗书洗瘴茅，
雕题墨齿尽同胞。
天涯那得随衿佩，
试借升堂讲义钞。
满眼荒寒春未知，
芳菲欲到野梅枝。
东南近腊风烟好，
美酒千钟鱼蟹肥。
妾住东湖下，
郎居南浦边。
闲临烟水望，
认得采菱船。
君王不爱长门赋，
才士空吟散雪词。
独闭深宫转萧索，
露花垂老合欢枝。
条风发动协初辰，
玄圃瑶山景象新。
千载百灵资介福，
沧溟重润月重轮。
桑竹成阴不见门，
牛羊分路各归村。
前山雨过云无迹，
别浦潮回岸有痕。
不事耘锄乱插田，
条条溪涧自成川。
水云六月鱼鳞雨，
斗米何曾值百钱。
一衲净居云梦合，
秋来诗思祝融高。
何因知我津涯阔，
远寄东溟六巨鳌。
贾少难逃赋鵩灾，
终童不载使缨回。
只须浪作争春态，
留取孤芳殿后开。
经世才难就，
田园路欲迷。
殷懃将白发，
下马照青溪。
芦芽抽尽柳花黄，
水满田头未插秧。
客里不知春事晚，
举头惊见楝花香。
柳花驰道雪，
樱子上林红。
留得青春住，
从教白发翁。
深深涧谷唐昌县，
莽莽桑麻古歙风。
但得长官能阜俗，
不消此外别言功。
人无回意似波澜，
琴有离声为一弹。
纵使空门再相见，
还如秋月水中看。
四壁萧萧一味愁，
了无从事到青州。
殷勤独有张公子，
为遣玉人宽鬓秋。
山中块石老僧言，
一叱应知围法轮。
元是世人心自动，
请将消息问风幡。
心存魏阙江湖远，
归觐重瞳日月明。
遥忆五伦思一见，
岂询宣室鬼神情。
梅下故人呼不应，
石桥溪寺水泠泠。
回头听得陈惊坐，
一似春风吹梦醒。
烟雨百馀年，
茅茨数间屋。
中有在家僧，
萧然如此竹。
精蓝同占一青山，
游子纷纷春自闲。
要福乞灵从尔辈，
独携筇杖款松间。
腰肢瘦弱不胜裙，
病里恹恹过一春。
因识玉颜多宠幸，
殿前催得太医频。
片帆飞过浙江东，
回首楼台渺漠中。
传与诸山诗酒客，
休将有限恨无穷。
云门乾屎橛，
全超法报化。
无事出山游，
百钱杖头挂。
濯濯何年有，
先公手种成。
至今揩痒虎，
来认读书聋。
移舟泊烟渚，
日暮客愁新。
野旷天低树，
江清月近人。
病身偏与静相宜，
著意悠悠定自痴。
兀坐南窗了无语，
篆花索处一星移。
拥缆埋蓬不见船，
船窗一点莫灯然。
幽人永夜歌黄竹，
赖有丹砂暖寸田。
眼中直欲无男子，
意气居然我丈夫。
二万万人齐下拜，
女权先到火奴奴。
晓起征衫瘦渐宽，
可堪秋入鬓丝寒。
客中万叶皆归本，
自把床头易卷看。
昼漏新添刻，
春寒早放班。
恩随宽大诏，
一日遍人间。
龙蟠水底安于命，
龙奋云间便自神。
或跃或潜须早决，
何须来往涧南滨。
几钱典质乐毅论，
十鼓尚嵌周宣诗。
乡急黄楼须入夜，
碑埋岘首岂无时。
清流意不浅，
君须为渠醉。
莫遣醒时归，
犹解尘中事。
霜竿操尚特幽奇，
直节端如正士姿。
高拂九霄无曲处，
古来惟有老天知。
旋移菊本对兹辰，
汲洒清泉浥细尘。
底事今犹这个在，
向来曾是惜花人。
南陵直上路盘盘，
平地凌云势万端。
堪笑巴民不厌足，
更嫌山少画山看。
贫甚谁传辟谷方，
闭门饮水自徜徉。
无求无欲无魔恼，
月白庭空一炷香。
陈未亡时柏已苍，
风来历历说兴亡。
世臣元不如乔木，
阅尽中原几战场。
花月今朝朔旭前，
桂轮普转满天边。
枝花馥郁清香在，
乌鹊从来同夜蟾。
独到山下宿，
静向月中行。
何处水边碓，
夜舂云母声。
事繁求省要，
省要事频繁。
纵得三平老，
文公只姓韩。
夕宿犹疎雨，
昕朝睹大明。
重光符影贶，
熙事庆升平。
峰头不住起云烟，
野水纵横尽入田。
定是人家蚕事末，
道傍桑叶小如钱。
落叶积莓苔，
柴扉半不开。
幽林云密覆，
花鸟恨空来。
归鸦澹澹夕阳閒，
窅窕楼台紫翠间。
说向城中应不信，
隔湖最好看芝山。
青年文艺冠群英，
桂籍标题第一名。
简命特膺登仕版，
清勤与慎竭丹诚。
天子收郡印，
京兆责狱囚。
狂兄与狂弟，
不解对花愁。
不见桥东黄布帘，
树犹如此我何堪。
袅袅亭亭忒无赖，
又将春色误江南。
镜水芙蓉五月花，
听歌知道越儿家。
即看涛雪临沧海，
便挂樵风溯若耶。
长乐疏钟常送月，
灵和垂柳只从风。
不知天上人难老，
颜色年年不减红。
怀中漫刺欲何之，
四海交游只两儿。
不死曹瞒死黄祖，
杀身何补汉兴衰。
白马湖光绿染衣，
兰舟溶洋彩鸳飞。
闲愁不到秋风后，
听唱蛮歌月下归。
绮窗垂柳影婆娑，
长日花砖未肯过。
六院不通人语寂，
一双褵鹆巧言多。
回乐峰前沙似雪，
受降城下月如霜。
不知何处吹芦管，
一夜征人尽望乡。
奈怙何兮奈恃何，
终天饮恨几时过。
无端展起葩经读，
恼杀风人赋蓼莪。
父德称乾岂易酬，
半生飞梦落侯头。
一身未遂归宁志，
闻讣可禁双泪流。
万石千钧积累成，
未应忽此一毫轻。
寒松瘦竹元清劲，
昨夜分明闻折声。
桑椹垂红似荔支，
荻芽如臂与人齐。
夜来水落知深浅，
看取芭蕉五尺泥。
缠得当阳一线通，
全彰大用显家风。
直绕鼻孔辽天汉，
未免从头被罩笼。
寒食风埃满客襟，
西湖烟雨送愁频。
日高未起鸟呼梦，
春晚不归花笑人。
休对风光感物华，
且将春酒趁春赊。
一声杜宇芳菲晚，
只有荼蘼芍药花。
玉溆花红发，
金塘水碧流。
相逢畏相失，
并著采莲舟。
坐看青苔欲上衣，
一池春水霭余辉。
荒村尽日无车马，
时有残云伴鹤归。
腹生奚强有亲疏，
怜者为贤弃者愚。
储贰不遭谗构死，
隋亡宁便在江都。
丰年食少厌儿啼，
觅得微官落五溪。
大似无家老禅衲，
打包还度栈云西。
生平曾不事悠悠，
倏忽年华五十秋。
宦意文情俱淡泊，
可怜浑似李蒙州。
明月清风宗炳社，
夕阳秋色庾公楼。
修心未到无心地，
万种千般逐水流。
琥珀银红未是醇，
私酤官卖各生春。
只消一盏能和气，
切莫多杯自害身。
开关寤寐来相逼，
魄走魂归天地力。
风扫尘埃蹑紫云，
睹其颜貌难别识。
仙桃移在玉栏初，
红抹胭脂嫩点酥。
闻道飘零落人世，
清香得似旧时无。
雾雨犹疑合，
槎头不可窥。
凶年走牲酒，
平旦但茅茨。
寂寞东坡对竹楼，
两公陈迹是前修。
津亭倚柁还商子，
雪后独为江上游。
湿玉吹香吐万花，
先春粲粲等芳华。
朵云不惜吟疏影，
踏雪应能访我家。
宋时松竹晋时苔，
路转山回洞户开。
流水也知尘世杂，
依然流向此山来。
罨画溪头事已空，
桑条都逐运斤风。
东君绿遍当时岸，
只欠低垂照水红。
天女吹香到酒边，
不须更著水沉烟。
明年正月披香殿，
人在玉皇香案前。
南邻北舍牡丹开，
年少寻芳日几回。
惟有君家老柏树，
春风来似不曾来。
醉卧符离太守亭，
别都弦筦记曾称。
淮山杨柳春千里，
尚有多情忆小胜。
不随妖艳竞花期，
叶落惟存老树枝。
林下水边时一见，
相逢颇恨几年迟。
野树无要作麽移，
盖头茅免八风吹。
直饶深入那伽定，
弄鬼精魂谁不知。
春酒频开赤印灰，
一尊忘我更忘骸。
青山只隔二三里，
恰似高人呼不来。
昼役人功夜鬼功，
阳开阴阖几时终。
不闻掷土江中语，
争得盈流一水通。
忆自折杨柳，
长亭赠玉骢。
如今杨花白，
日日解随风。
眼识诸缘相，
行持妙法存。
明开邪见性，
不见有无根。
病着先地首丘地，
林松已约野僧栽。
它年地下从诸老，
何必人间咏八哀。
张王偏宜月，
雄豪更得秋。
岸头浑破胆，
浪里有行舟。
翠篠横侵鹤膝枝，
江南篱落雪残时。
杨郎笔下烟岚集，
留作晴窗觅句资。
皋禽名祇有前闻，
孤引圆吭夜正分。
一唳便惊寥泬破，
亦无閒意到青云。
千钧重寄一丝轮，
三寸离钩抑逼人。
莫道踏翻船便了，
夹山未必是金鳞。
讲退时时学苦吟，
人间声利已无心。
水边占得清闲景，
雨霁遥峰夜月深。
莫匪并州者，
轻坚耐淬磨。
文通怀内锦，
裁割已无多。
登台长早下台迟，
移遍胡床无处移。
不是清凉罢挥扇，
自缘手倦歇些时。
小山破体闲支策，
落日梨花照空壁。
诗堪记室妒风流，
画与将军作勍敌。
风催社日雨霏雰，
处处鸡豚乐祀神。
见说丰年於此卜，
不妨垫湿社翁巾。
白鹊楼前翠作堆，
萦云岭路若为开。
故人应在千山外，
不寄梅花远信来。
听辞深怅不同时，
及到同时位大卑。
争似唐皇将颇牧，
禁中言下用无疑。
亹亹孙吴略，
人人卫霍才。
只能壁门里，
目送虏群回。
因过雕鞍见马肥，
迎风振鬛试霜蹄。
试将旧日弓弯看，
箭入弦来月样齐。
忆参元帅古襄州，
几度莎场马打球。
鞍辔闹装都一样，
野夫不着皂貂裘。
春山曾记别匆匆，
多少传言诗句中。
远目不穷天万里，
几随西日送片鸿。
文移急征输，
追逮及圭撮。
安得语里胥，
反手逐旱魃。
喷激喧豗无已时，
惊雷出地怒涛随。
水从千仞峰头过，
遇险应成一段奇。
三十骅骝一烘尘，
来时不锁杏园春。
杨花满地如飞雪，
应有偷游曲水人。
少时学语苦难圆，
只道工夫半未全。
到老始知非力取，
三分人事七分天。
周遭圩岸缭金城，
一眼圩田翠不分。
行到秋苗初熟处，
翠茸锦上织黄云。
凌晨走马过花后，
先玩玉盆次石门。
细想张良烧断处，
岩间伫立欲销魂。
大儿阻饥颇废书，
小儿忍寒粟生肤。
妇纵有禅无一襦，
不敢缘此相庸奴。
前朝勋戚盛如云，
后裔同归厮养群。
莫向灞陵嗔醉尉，
何人犹识故将军。
槐花雨润新秋地，
桐叶风翻欲夜天。
尽日后厅无一事，
白头老监枕书眠。
齧雪苏郎受苦辛，
庾公老作北朝臣。
当年龙首黄扉者，
犹是衡门一样人。
一喝当头雷电奔，
人间说亦暗销魂。
看来岂止聋三日，
直至如今海岳昏。
采香泾上黄鸟啼，
藤梢掠云笋迸泥。
来时即是去时路，
师向此中应不迷。
玄玄玄处亦须呵，
喝断乌江返碧波。
寄语东吴诸父老，
不如闻早念弥陀。
十里髻鬟谁绾结，
半天苑翠自嶙峋。
教儿莫惮依山住，
阔领裁衣尽土人。
一桡劈口虚空破，
三点驴头覆却船。
父子至今俱不了，
江湖波浪错流传。
山城无别味，
药草兼鱼果。
时到绣衣人，
同来石上坐。
宿苇临流去就轻，
生平惯与尔同盟。
相从奚假归图画，
特画江湖一段清。
出门鸡一鸣，
仆马蹋晓冻。
岂知牧牛儿，
正作维鱼梦。
一月林中不裹巾，
得钱沽酒未知贫。
樵夫相见漫相识，
除却青山无故人。
脚力穷力地更偏，
瘦藤危石两苍然。
山僧已识幽人意，
借兴禅床自在眠。
玉堂罢直发如丝，
华盖当头戴笠时。
丁令去来沧海变，
人间零落鹤巢诗。
病养精神过服药，
贫知俭约胜营生。
皋夔事业今何有，
且与心君致太平。
水中得火旨何深，
握草由来不是金。
莫道庄生解齐物，
几人穷极到无心。
梅梢柳眼弄春娇，
云暖南山腊雪消。
近郭樵渔成野市，
远村箫鼓隔溪桥。
为忆长安烂熳开，
我今移尔满庭栽。
红兰莫笑青青色，
曾向龙山泛酒来。
声似胡儿弹舌语，
愁如塞月恨边云。
闲人暂听犹眉敛，
可使和蕃公主闻。
冰襟玉袖几交游，
尽自风流胜子猷。
有兴可乘应不尽，
定无门外便回舟。
有酒不病饮，
况无菖蒲根。
空怀楚风俗，
角黍吊沉魂。
爱渠风伯送行舟，
莫作齐山一日留。
直向峡江千里去，
搀天绝壁快吟眸。
物情良可见，
人事不胜悲。
莫恃朝荣好，
君看暮落时。
玉管葭灰细细吹，
流莺上下燕参差。
日西千绕池边树，
忆把枯条撼雪时。
花不知愁句又尘，
晚寒独自倚栏频。
一分心事一分雨，
春负予耶予负春。
西园花蘤过中春，
微雨初晴不受尘。
莫怪芳丛开发早，
欲将红艳送行人。
二月韶妍赏牡丹，
更宜疏雨湿阑干。
隔帘催唤陪春设，
不道新妆粉未乾。
未有渊明先有我，
何人唤我作渊明。
东篱宛在南山下，
谁向秋风管落英。
从来有口挂虚壁，
谁信如今口亦无。
因记通身红烂客，
无端白纸强涂糊。
灯前把卷泪双垂，
妻子惊看那得知。
江上故人身已没，
箧中寻得寄来诗。
别君五十载春冬，
遥想年来亦老容。
见说多番入城市，
路中相觅不相逢。
人世徒纷扰，
其生似梦华。
谁言今昔里，
俯首视云霞。
三转法轮於大千，
其轮本来常清净。
天人得道此为证，
三宝於是现世间。
桃李芳时不肯来，
俄随风雨落莓苔。
斋前施柏花如锦，
犹待诗仙醉眼开。
湖波漾日乱檐花，
人影天光带落霞。
衣岫浅寒杨柳陌，
醉归闲数欲栖鸦。
慈福修龄八十春，
微阳才动宝书新。
天家庆事古无有，
奕叶重光似显仁。
放牛归马净尘埃，
地北天南道路开。
火鸡驯象时时贡，
不数周家白雉来。
光随春漏细，
影共夕烟流。
若近明河没，
还疑坠玉钩。
拜朔台前春色深，
碧云江上几沉吟。
霏红腻绿莲花女，
抽尽芭蕉一卷心。
天际伤愁别，
江山憔悴人。
团圆思弟妹，
传语故乡春。
知足随缘处处安，
一身温饱不为难。
禅房窄小缠容榻，
此外从它世界宽。
吴王旧国水烟空，
香径无人兰叶红。
春色似怜歌舞地，
年年先发馆娃宫。
王母阶前种几株，
水晶帘外看如无。
只应汉武金盘上，
泻得珊珊白露珠。
西湖多胜景，
飞盖喜相陪。
暑气迎秋尽，
江声向夕来。
大地黑如漆，
古今无消息。
达磨老臊胡，
九年空面壁。
乱插黄花趁节宜，
年华休向镜中悲。
已知和气回春谷，
横管临风更一吹。
浮游世界海，
无心舟自虚。
簸荡从滔天，
不管风涛虞。
岸曲丝阴聚，
波移带影疏。
还将眉里翠，
来就镜中舒。
夕阳西去一凭栏，
眼底黄花自岁寒。
姚魏终皆非正色，
请君细把楚骚看。
闭户不知春色佳，
柳梢欲暗可藏鸦。
鸭头新绿齐腰水，
女颊轻红刺眼花。
帆带暮云归别浦，
崖拖秋色落澄波。
天连尺五银河挽，
月倍寻常玉镜磨。
数声雁送故乡愁，
唤起沧江万顷秋。
料想日寒风色惨，
可堪寂寞冷沙洲。
飞下翩然云锦衣，
风流未忍此邦违。
相逢敢觉吾文进，
太息空持此道归。
富贵碧筒醉，
褦襶火伞来。
何如溪山曲，
一笛吹寒梅。
莲府才为绿水宾，
忽乘骢马入咸秦。
为君唱作西河调，
日暮偏伤去住人。
好音终在耻争先，
谷外寒多故后迁。
已过花时亦何恨，
不妨夏木绿参天。
一枝开破一年春，
斗蕊稠花总后尘。
却恨无媒怜独夜，
月偷清影向何人。
投不赀躯火宅中，
须臾鬓雪换颜红。
暮年颇欲从翁去，
共过蓬莱听水凤。
支筇步履踏莓苔，
小院无人燕子来。
最是东风难管领，
梨花落尽杏花开。
星彩满天朝北极，
源流是处赴东溟。
为臣为子不忠孝，
辜负宣尼一卷经。
如何望岱岳，
仁心普周被。
难与衲僧角，
换却鬼眼睛。
水底分明天上云，
可怜形影似吾身。
何妨舒作从龙势，
一雨吹销万里尘。
莺寒未报宫花发，
风暖还催腊雪销。
欲识春来自何处，
先从天上斗回杓。
正尔耽诗不耐閒，
镜中频觉瘦栾栾。
曾郎惠我尽清供，
椀把春风香并兰。
龙跳虎跃入昭陵，
墨汁空留一段冰。
散作淋漓元气湿，
屋头老木挂疏藤。
西塞云山远，
东风道路长。
人心胜潮水，
相送过浔阳。
香气恼人休不得，
荒林月里夜相过。
花应笑客有底急，
客若不来花奈何。
四主衣冠令不终，
高门列戟谩重重。
由来瘠沃分劳逸，
莫道人凶非宅凶。
寒逼西堂布被重，
江头枫叶想应红。
天明自起看霜色，
不在江头在镜中。
掐肾搜肠不自奇，
细模深刻似非宜。
流传纵便鸡林售，
指擿防曹鹅腿嗤。
住处何曾远，
林间别是凉。
清风酣一枕，
底许觅羲皇。
我来方与庐山别，
你去庐山是故乡。
前日住山浑不觉，
如今山远却思量。
暑中剩喜立秋初，
特地西风半点无。
旋汲井花浇睡眼，
洒将荷叶看跳珠。
金杯覆处旧池枯，
此后还曾一醉无。
东晋中兴股肱力，
元皇也学管夷吾。
人间风露不到畹，
只有酪奴无世尘。
何须更待秋风至，
萧艾从来不共春。
团栾话里老庞衰，
一妹仍从海浦来。
孤苦尚余史弟乐，
如今虽病也眉开。
八月凉秋草未班，
诞辰正近旧长安。
客涂拜寿无琴奏，
应念清辉玉臂寒。
湖口楼船湖日阴，
湖中断桥湖水深。
楼船无柁是郎意，
断桥有柱是侬心。
长年三老不须催，
且据胡床未拟回。
白昼惊人星满地，
日光碎处万波来。
君家文献日争光，
声价如今重上方。
我老尚知师古学，
为搜古集到渠阳。
深夜竹亭雪，
孤灯案上书。
不遇无为化，
谁复得闲居。
端能来作栖霞侣，
从他浮世悲今古。
翻怜春色满天台，
刘阮掉头留不住。
赌钱输了阿侬哥，
黄草单衫破孔多。
相趁缩砂红豆客，
霜风九月上淮河。
天漏都无一日晴，
如何翻覆太分明。
一车乡午过新竹，
却少潇潇听雨声。
碧潭藏老龙，
夜半水底吟。
激飞寒空露，
凄动幽人心。
二三邻曲偶相寻，
小醉悠然卧竹阴。
醒後自看还自笑，
溪云犹未是无心。
九夏蜩螗不可听，
秋风才动便无声。
一襟月露丘园里，
却胜趋炎作队鸣。
忆共佳人曝绣衣，
馀香如昨旧欢非。
鹊桥虽别年年在，
犹胜娇魂去不归。
雪真珠布满阶庭，
急把杨岐破屋撑。
死伎穷时机路活，
倒骑驴子弄蹄行。
栽竹养松人去尽，
空闻道士种桃花。
昨来一夜惊风雨，
满地残红噪暮蛙。
不禁花恼曲江头，
欲对清尊舞沐猴。
留得春红撩客恨，
争如庭草解忘忧。
闻说当年歌鹿鸣，
黄花八月牡丹生。
何人为续夷坚志，
好向桥东问姓名。
去春会处今春归，
花数不减人数稀。
朝笑片时暮成泣，
东风一向还西辉。
偶寻半开梅，
闲倚一竿竹。
儿童不知春，
问草何故绿。
水边山下懒寻伊，
折放瓶中看一枝。
一片飞来沾砚滴，
似嗔老子不题诗。
百官常服拱端门，
丹凤衔书下九阍。
宰相近前宣授了，
齐班舞蹈谢君恩。
道人宴坐碧山阿，
啄木敲门拟客过。
吾境本无妖魅事，
日长翻有睡为魔。
繁红飞尽绿成阴，
更有忘忧草色新。
吏隐何心来对景，
化工随意自留春。
祝融高座对寒峰，
云水昭丘几万重。
五月衲衣犹近火，
起来白鹤冷青松。
溪边鹄白芦花瘦，
山下鹅黄稻实肥。
更得天公晴十日，
今年穑事庶乎几。
彩架朱丝荡碧空，
翩翩双蝶逐花丛。
祗知神女能行雨，
不道仙姬会御风。
骆驼见柳等闲枯，
虏见南醪命拚殂。
倒与鸱夷留一滴，
回缰犹作卯儿姑。
明神司过岂令冤，
暗室由来有祸门。
莫为无人欺一物，
他时须虑石能言。
惟友于兄弟，
惟顺于父母。
无忝尔所生，
造端乎夫妇。
塘上挽船人，
塘泥深及胫。
落日望前村，
心将道途竞。
不见承明客，
愁闻长乐钟。
马卿何早世，
汉主欲登封。
一城和气万家春，
金碧楼台处处新。
太守不孤同乐意，
木兰堂上看游人。
南城不日似云高，
城脚愁侵八月涛。
射得潮头向来去，
钱王铁箭泰山牢。
门阑曳裾客，
皆自许人豪。
今日宸廷下，
谁知北郭骚。
愦愦深源与会稽，
识时惟有一羲之。
千年误作能书看，
谩说鹅池与墨池。
老鹤玄猿伴采芝，
有时长叹独移时。
翠娥红粉浑如剑，
杀尽世人人不知。
老树如人立，
欲下意踌躇。
明年柳条长，
遮汝行捕鱼。
少时守岁喜蹁跹，
老境衰颓只益眠。
明日未尽添白发，
怕人问处是增年。
一间瓦屋荒山里，
山路萦回夕照明。
只有比丘头雪白，
旋收经卷入相迎。
春风吹送笑谈香，
玉漏银灯破夜凉。
归去东华听宫漏，
杏花落尽六更长。
夺得骊珠即便回，
小根魔子尽疑猜。
拈来抛向洪波里，
撒手大家空去来。
草食押不芦，
虽死元不死。
未见涤肠人，
先闻弃箦子。
力仗孤忠化积顽，
奉辞竟不遣生还。
何如入海随烟雾，
自有诗留天地间。
何敢爱筋力，
无劳戒励重。
但当知讳字，
闻说是邪中。
在未定之时，
当难处之地。
方事之危疑，
见人之措置。
渺渺风烟接小江，
牛头山色满蓬窗。
门前西走钱塘路，
也有闲人似老庞。
环堵萧然一破庐，
市尘不到足安居。
知心惟有梅梢月，
来照寒窗夜读书。
七歌渔父寿香堆，
花雾深深拨不开。
水边借得春风送，
荷花吹上戟门来。
霜叶飞梁苑，
风樯指上饶。
江山应有助，
别恨寄兰苕。
天边历草记年华，
一日东风一荚花。
春到平分争一荚，
庭萱吹出碧云芽。
麴尘轻抱蕊，
宫缬巧妆丛。
青女由来妬，
凭君浅作红。
力不扶微学，
心犹守旧闻。
壁间科斗字，
秦火岂能焚。
我无政术强为官，
所至将迎每厚颜。
何事深村赤脚妇，
亦闻钲鼓出篱间。
飕飕万峰顶，
宇宙尽闻声。
会得真消息，
知予是强名。
斜月正当楼，
香雾压城重。
起傍小兰行，
花亦方大梦。
桐竹连云阿阁西，
脩茎浓叶蔽璇题。
本来鸾鸑排翔地，
正恐羁禽不借栖。
非相即能仁，
莫错认金轮。
行圆三十二，
慈悲普济人。
不同瀑布泻千山，
数滴空余坎井间。
端是龙神閟珠味，
故教滴滴与人悭。
街头女儿双髻鸦，
随蜂趁蝶学夭邪。
东风也作清明节，
开遍来禽一树花。
春雨鸣布谷，
士膏三月足。
举趾事兴耕，
竟亩水云绿。
南城空目送，
西馆断心期。
悬知今夜思，
明灯半下帷。
西江万里向东流，
今夜江边驻客舟。
月色更添春色好，
芦风似胜竹风幽。
视死如归不受污，
今无彤管为伊书。
仓皇父子终天诀，
菱角塘边孔氏居。
腊前三白旷无涯，
应是天公降六花。
九曲河深凝底冻，
张骞无处再乘槎。
伯鸾远业列仙癯，
聊欲藏修六艺初。
肯费精神作无益，
要回清节入时书。
松柏扳援有女萝，
红英亦复蔓高柯。
侵寻纵上云霄去，
究竟依凭未足多。
洛阳春色擅中州，
檀晕鞓红总胜流。
憔悴剑南人不管，
问渠情味似侬不。
清浅白石滩，
绿蒲向堪把。
家住水东西，
浣纱明月下。
水晶宫殿玉雕阑，
丝竹丛中墨未干。
却道诗情多富贵，
故教村落写荒寒。
东城南陌强经过，
怨别无心亦放歌。
明日院公应问我，
闲云长在石门多。
一叶落时空下泪，
三春归尽复何情。
无人共得东风语，
半日尊前计不成。
千官移仗拱端门，
一日鸡竿万里春。
汤网本疏民自格，
要知家法在深仁。
清江渺渺绿浮天，
博物无人继昔贤。
应有斗间灵气在，
谁能更与斸龙泉。
天寒秋色入平林，
更着西风月下砧。
旧日醉吟浑不管，
如今节物总关心。
黎侯无补邑之民，
业已言归岂诳人。
中露泥中非所恋，
子规何用更谆谆。
平生梦不到黄扉，
安得京尘染素衣。
只把一竿江海去，
相看鸥鸟亦忘机。
满树和娇烂漫红，
万枝丹彩灼春融。
何当结作千年实，
将示人间造化工。
一味放落魄，
谁人柰得何。
忽然刀斫手，
依旧著摩挲。
车骑雍容驻道傍，
小园寻胜见花王。
应知异日传佳句，
处处人称黄四娘。
白盐生井火生畬，
女子行商男作家。
撞布红衫来换米，
满头都插杜鹃花。
鸣佩甘泉不乏人，
谁能博古复通今。
直如汲黯非游侠，
忠似更生不铸金。
踏溪分藕养新荷，
钿盖斜临瑟瑟波。
自是天姿不汙著，
水深泥浊奈君何。
碧水逶迤浮翠巘，
绿萝蒙密媚晴江。
不知谁与名孤屿，
其实中川是一双。
平塍雨足蟹鱼肥，
远水涵空鹳鹤飞。
相对不知身是客，
两家儿女彩成围。
风约钟声落耳根，
归鸦点点不成群。
前山野烧青烟起，
散满空中作暮云。
脆胜芎苗软胜脂，
雅宜碧碗贮流离。
渠渠地主恩何在，
骨裹黄金祗自知。
东风拂拂到行朝，
剪彩膺时下绛霄。
不但剑歌随骑曲，
行须仪凤舞云韶。
春寒香静月胧胧，
闲卷湘帘罢绣工。
兰烬含花人不寐，
独吟残句送归鸿。
黄精蒸罢洗琼杯，
林下从留石上苔。
昨日围棋未终局，
多乘白鹤下山来。
十丈霜根映涧虚，
五缘茅屋野人居。
尘埃不到市朝远，
琴趣年来只自知。
玻璃万顷水云铺，
大半人家住近湖。
捕得细鳞才出网，
儿童穿柳赌呼卢。
太平处处是优场，
社日儿童喜欲狂。
且看参军唤苍鹘，
京都新禁舞斋郎。
芭蕉几树植墙阴，
蕉子累累冷沁心。
不为临池堪代纸，
因贪结子种成林。
东风怒撼树梢鸣，
冻住顽云黯不明。
兀坐炉边閒侧耳，
春虫撩乱扑窗声。
聊依枯木伴寒藤，
曾为当年孔傅生。
寂寞空山穷谷里，
如今文杏又争名。
夜静烽清月朗天，
时时霜鹤唳芝田。
筑台正与仙人约，
少驻人间五百年。
子云属思旧深沉，
脱手清诗语间新。
天上黄陈应首肯，
授公此柄淑诸人。
大勇非由血气充，
性情义命本来公。
至刚至直纯天道，
逆理其间何所容。
闻上金华劝讲班，
启心长是片言间。
一从元佑诸公后，
得此渊源自玉山。
历尽危机歇尽狂，
残年惟有付耕桑。
麦秋天气朝朝变，
蚕月人家处处忙。
山海前陈远景多，
一泓冰雪醒沉疴。
凭谁六月同来看，
奈此清风爽气何。
烟梢露叶贯冬荣，
高出危墙近覆亭。
闻道兰台有图籍，
故留春粉助蒸青。
空埋贞观兰亭字，
再出文城玉枕书。
想见八梅冢无物，
生前曾笑马相如。
湖南谯国尽英髦，
心事相期节义高。
解下佩刀无所惜，
新闻天子付三刀。
茅帘竹坞两幽奇，
岸帻寻花醉亦知。
崖蜜已成蜂去尽，
夜寒惟有露房生。
太行王屋两嵯峨，
移置石图置石间。
指似行人无识者，
化身吾恐是夸娥。
浓绿滴湿衣，
烟岚翠交锁。
名缰莫能絷，
方此不失我。
漱玉亭边百尺桥，
游人平步玉虹腰。
凭栏下眠清渊底，
秋水无尘浸碧霄。
昔陪天上三清客，
今作端州万里人。
湘浦更闻猿夜啸，
断肠无泪可沾巾。
雨小宁论旱可濡，
凉生但喜病微苏。
归云返照当年句，
落在君家我所无。
六年奔走汗颜红，
此日行吟两袖风。
俗虑湔磨有诗册，
净看明月照常空。
把得闲书坐水滨，
读来前事亦酸辛。
莫言麈尾清谭柄，
坏却淳风是此人。
溪深龟鱼骄，
石瘦椿楠劲。
借子木兰船，
宽我芒鞋病。
归老园林事已休，
无端淮水作鸿沟。
堂堂百战平戎手，
肯向沧浪把钓钩。
欲寿吾前酒一行，
走三百里火云程。
热时却有寒时节，
汝母梅花腊底生。
莫求名字满乡闾，
且读平生万卷书。
青箬笠边无不可，
黄金带后欲如何。
小人拙直颇近真，
放论动取儿曹嗔。
何似饮醇浇舌本，
醉来卧唱江南春。
秋江共僧渡，
乡泪滴船回。
一夜吴船梦，
家书立马开。
车唤阿香推，
情知雨必雷。
不干巽二事，
也伴阿姨来。
万壑千岩景象开，
登临未足又须回。
凭师莫断松间路，
秋月圆时弟子来。
惊羽穿林看细碎，
健舆绕石听欹斜。
道人住近茅峰北，
一簇楼台五色霞。
每忆中林访惠持，
今来正遇早春时。
自从休去无心事，
唯向高僧说便知。
人间缓急正须才，
郭索能令酒禁开。
一水一山十五日，
从来能事不相催。
羊肠世路尽聱牙，
不碍庭前满树花。
回首野棠思鄂韡，
未妨时一到山家。
辕门遗爱满幽燕，
不见胡尘十六年。
谁把旌麾移岭表，
黄童白叟哭天边。
聚观夹道卷红楼，
夺得南朝一状头。
将谓燕人骑屋看，
而今马首向真州。
忆见红茵起袜尘，
十年相遇浙河津。
殷勤怪我凋双鬓，
不似花枝却耐春。
雄吞六国弱秦强，
壮士逡巡野水傍。
耕叟不知鸿鹄志，
笑观宫室忤陈王。
古来三百六十寺，
春入颓基草木荒。
解作高人无尽供，
只馀山色与湖光。
莫管东风归路长，
但将绮句答春光。
候门儿女应相讶，
满袖离骚草木香。
世路苍黄总是愁，
暮年须得小优游。
如今渐觉知心少，
胜种青青伴白头。
碧翁难道是无情，
分合千年议不成。
不得宁居天亦苦，
古来多事是书生。
东吴霸业已成然，
渡口瓜畦泽未乾。
为问曩时仙在否，
何堪云树鹤蹁跹。
乾坤成霜水地冰，
薄冰顽白厚冰清。
阿婆老去铅华少，
西抹东涂画不成。
碧壶时与故人提，
山带僧钟日去西。
深不知寒双鹭浴，
雪滩烟重碎玻璃。
客亭杨柳思悠悠，
隔岸青山是越州。
风急片帆飞鸟外，
一江烟雨结春愁。
羯胡岁岁括金钱，
称侄称臣也枉然。
马角不生龙蜕冷，
酸心直到犬儿年。
玄机粗透古人胸，
每说匡来晚未工。
珍重芭蕉前夜雨，
为傅消息到墙东。
素缣咫尺十分圆，
淡墨浓阴画手传。
惟恐动摇天地窄，
只应掌上握山川。
荡扬晴丝荡扬魂，
不知何处断愁根。
霏霏拂拂凝香雨，
糁作青衫别泪痕。
百里青松五月凉，
千年忠惠有馀芳。
后人继此非难事，
不为公家虑久长。
厌逐游人药市行，
暂来心迹喜双清。
疏风细雨荒庭菊，
便觉梅花暗有情。
暝色满西山，
将军猎骑还。
隔河见烽火，
骄虏夜临关。
吾州购物好，
惟是欠青山。
忽有洞庭色，
来从一笑间。
北望燕云不尽头，
大江东去水悠悠。
夕阳一片寒鸦外，
目断东西四百州。
幽行已办百枝扶，
况有溪山近故庐。
水碧山光都几许，
道人著眼恰无余。
一峰傍倚两山朝，
云裹龙孙响佩瑶。
长与幽人发高兴，
不辞雨雪过溪桥。
横吹逆西断人行，
破驿孤眠又一程。
写得吴笺寄长寿，
无情风雨却多情。
行到河边从此辞，
寒天日远暮帆迟。
可怜芳草成衰草，
公子归时过绿时。
马踏渭滨春草乱，
鸟啼白帝夕阳深。
汉家浑是皇天做，
渠是通天一寸心。
风木哀鸣想佩环，
飞鸾何在古祠閒。
无端牢落悲秋客，
刚把人间比梦间。
湛湛腾空下碧霄，
地卑湿处更偏饶。
菅茅丰草皆沾润，
不道良田有旱苗。
青逵布序和风扇，
紫禁延禧瑞日长。
伫看亲蚕临茧馆，
永观彤管播声芳。
扆齐机鲁镇天关，
左右微垣列两班。
大展明堂俱翕受，
黄河东畔少游山。
如知道只在人心，
造化功夫自可寻。
若说衣巾便为道，
尧夫何者敢披襟。
西苑池塘涸海流，
君王十骑月中游。
峨眉排户争新宠，
不道迷藏自有楼。
缚屋山中数十年，
薙茅诛棘旋开田。
何须折柳溪边去，
枯木寒林总是禅。
乱山落日渔歌长，
平畴远风粳稻香。
酒旗摇摇截官道，
归家未迟君试尝。
今朝街鼓何人听，
朝客开门对雪眠。
岂比直庐丹禁里，
九重天近色弥鲜。
梅花欲动梦魂狂，
橙子闲搓指爪香。
莫怪草堂清到骨，
一梳残月伴新霜。
海天万里渺无穷，
秋草春花插髻红。
自送夫君出门去，
一生长立月明中。
野鸟久不去，
清风长近人。
山间岂有厉，
只见办时春。
佛火明还暗，
羁魂梦复惊。
秋风一夜起，
落叶与窗平。
三桥当路半，
正好与郎期。
湖水原无信，
郎来那有时。
厚於太古暖於春，
耳目无营见道真。
果使屈原知醉趣，
当年不作独醒人。
登高引领望江南，
家在江南杳霭间。
满目烽烟归路远，
萱亲不见泪潸潸。
溪声到枕惊春梦，
露气入帘生夜寒。
自起开门看明月，
和花移过曲阑干。
逃战彭城似去邠，
兴王可即废为臣。
中原多少堪忧事，
劳苦君王八马奔。
怜渠已解咏诗章，
摇膝支颐学二郎。
莫学二郎吟太苦，
才年四十鬓如霜。
三殿晨开锡宴初，
太官顺节进龟鱼。
微臣笔力惭燕许，
谩赋群官上玉除。
西风淅淅飐菰蒲，
独棹扁舟钓五湖。
买断水乡真乐处，
月明云冷笛声孤。
古愁莽莽不可说，
化作飞仙忽奇阔。
江天如墨我飞还，
折梅不畏蛟龙夺。
不分涓滴溉田畴，
只有重滩碍巨舟。
险似瞿塘并赣水，
岂能如鉴泻清流。
衔山抱水建来精，
多少工夫筑始成。
天上人间诸景备，
芳园应锡大观名。
潮落潮生渐远行，
不堪回首望松京。
海门千里来相送，
只有青山最有情。
不羡南州锦荔枝，
鹤头猩血正红滋。
老饕隔岁流涎甚，
为趣容山半月期。
倔强难除结尚椎，
筑台北望欲何为。
大夫自载千金橐，
谁念韩侯十万师。
野水竹间清，
秋山酒中绿。
送子此酣歌，
淮南应落木。
几处花飞淡远天，
夕阳芳草带晴烟。
声声布谷催人急，
野老荷锄归暮田。
枉教一月费春风，
不及朝来细雨功。
草色染来蓝样翠，
桃花洗得内般红。
火树银花巧斗明，
笙歌声沸满春城。
月华西转星河澹，
犹有香车取次行。
笑谭裁割发硎馀，
岂是丞能不负余。
并舍过从无一事，
坐看虢虢水循除。
风露凄凄秋景繁，
可怜荣落在朝昏。
未央宫里三千女，
但保红颜莫保恩。
泠然非徵亦非商，
夜久清香入梦长。
人道官蛙成鼓吹，
我知风水是霓裳。
崩奔尧后一孤儿，
跖狗成群共肆欺。
贾诩未设曹操日，
自为汉贼已多时。
春来归梦刻飞凫，
夜半流澌拥舳舻。
似胜去年彭蠡口，
雪封庐岳浪翻湖。
幛睦翠烟犹惜晓，
乳花小雨却翻晴。
去年春恨依前到，
先得东风卷入城。
十月辛勤一月悲，
今朝相见泪淋漓。
狂风落尽莫惆怅，
犹胜因花压折枝。
劝君金屈卮，
满酌不须辞。
花发多风雨，
人生足别离。
西陵江口折寒梅，
争劝行人把一杯。
须信春风无远近，
维舟处处有花开。
向晚一鸠鸣，
道人春睡足。
无处写幽怀，
巡桅数修竹。
休把持来只管催，
也曾对菊赋归来。
闲云自笑出山去，
未雨如何便得回。
大涤山头一振衣，
仙人曾向此幽栖。
至今翠箬丹砂隐，
夜半浮光古洞飞。
听经看画绕虚廊，
风拂金炉待赐香。
丞相未来春雪密，
暂偷闲卧老僧床。
雨后林塘夏亦秋，
一葫芦酒在船头。
醉来深入荷花去，
卧看青天飞白鸥。
春风次第归桃李，
催得梅花一夜飞。
时序匆匆几回首，
即看红绽雨添肥。
常年二月已清明，
今年清明三月中。
寄语寻春携酒客，
桃花虽歇有东风。
秤头蝇坐便欹倾，
万世权衡照不平。
斤两锱铢见端的，
终归输我定盘星。
长途酒醒腊春寒，
嫩蕊香英扑马鞍。
不上寿阳公主面，
怜君开得却无端。
西湖频送客，
绿波舟楫轻。
春入萝径静，
浪花翻远晴。
愁绝诗人太瘦生，
也无北食与南烹。
君看俚语亦堪笑，
何日能填鼻下横。
短短菰蒲绿未齐，
河洲水暖雁行低。
归时须趁春光浅，
待得春深意却迷。
孝武威灵动百蛮，
将军辛苦到阗颜。
儒生未必无长策，
枉使匈奴害狄山。
山翁何处是便宜，
正是池边独立时。
一饷柳风轻拂面，
婆娑斜日弄金丝。
烛边醉脸拟融酥，
盏畔歌喉欲贯珠。
应念东家多病叟，
静披宽褐拥红炉。
印透山河影，
照开天地心。
人世有昏晓，
我胸无古今。
南鸿北雁年年客，
有个生涯主不知。
撼动从来忧乐事，
夜窗风叶响棠梨。
龙州入夏多风雨，
山路无时一尺泥。
今日开门喜晴霁，
洞云片片度前溪。
出仕常骑秃尾驴，
归休自驾折辕车。
今朝偶遇林夫子，
借得齐民一卷书。
余公亢烈首捐躯，
周沈同心亦与俱。
莫羡陈刘考终命，
肝肠寸折眼全枯。
野衲云云祝圣躬，
亦拈拂子演宗风。
恨渠僻陋无闻见，
不识光公与杲公。
醉游不省路东西，
可意花枝手自提。
好景未知何处是，
漫随蜂蝶过芳畦。
秋花莫插鬓，
虽好亦凄凉。
采菊还挼却，
空余满袖香。
读遍元诗与白诗，
一生少傅重微之。
再三不晓渠何意，
半是交情半是私。
垂垂密两瑀修杨，
点点青苔绘短墙。
不是雁声天畔过，
争知今日是重阳。
吾心似秋月，
碧潭清皓洁。
无物堪比伦，
教我如何说。
落尽桐花春已休，
过墙新竹箨初抽。
山行步步黄泥滑，
小立溪桥听雨鸠。
虢国威仪过薛王，
担夫争路气扬扬。
宫嫔后出香车送，
飐碎钗头玉凤凰。
多病相如不复云，
更何曾有卓文君。
他时我向会稽去，
只是荆钗与布裙。
取舍之心成巧伪，
只应步步踏阴坑。
大光普照盲无识，
非时不共野狐争。
社鼓村村急，
春流岸岸高。
双分待鱼鹭，
红认隔溪桃。
鸿蒙谁辟此山川，
龙象新开二十年。
最恨东坡早仙去，
只教蒲涧入诗篇。
仆诉无衣婢诉饥，
老妻终日不开眉。
十年待得齐瓜熟，
又似齐瓜未熟时。
雨过窗虚夜气清，
草间何处乱蛙鸣。
休论公地兼私地，
且听萝根呷呷声。
宦名生事日悠悠，
问道参禅已的头。
自笑攀缘犹未断，
每逢佳处即迟留。
不知方外客，
何事锁空房。
应向桃源里，
教他唤阮郎。
金缄锋底鸳鸯走，
玉线蹊中白鹭飞。
远远洞庭三万顷，
春波无限绿漪漪。
嵯峨阊门北，
朱旗散广川。
控带莽悠悠，
惨淡陵风烟。
细韵飕飕入骨凉，
影兼巢鹤过高墙。
盘根一种依平地，
自是梧桐不久长。
偃蹇松枝隔烟雨，
知侬定是岁寒材。
百年根节要老硬，
将恐崩崖倒石来。
当日献皇后，
逃生屋壁间。
何如伴庞老，
同入鹿门山。
春风何事远相催，
路尽天涯始却回。
万里无人空楚水，
孤帆送客到鱼台。
红穗疏灯水上楼，
笛声纤远指痕留。
定知吹笛人双髻，
可惜湘帘不上钩。
夭桃艳杏岂相同，
红润姿容冷淡中。
披拂轻烟何所似，
动人春色碧纱笼。
山前抹出连云树，
窗外施来带月枝。
数点塞鸿相伴好，
一声羌笛不须吹。
云翁独栖冷翠谷，
三月不出令人疑。
圆通老僧远相报，
病中忍冻更忍饥。
扇招三友亦风骚，
淡墨萧疎雨露梢。
不止暑天凉意足，
爱他曾耐岁寒交。
霜落寒空月上楼，
月中歌吹满扬州。
相看醉舞倡楼月，
不觉隋家陵树秋。
花柳依然弄晚风，
才郎袖手去无踪。
不知郿坞金多少，
争似卢门席不重。
不管秋天阴复晴，
秋怀何处不凄清。
江城几夜无佳月，
亦有新诗对雨成。
秀铁压肩寒，
中原思未报。
何日报边尘，
别裹朝天帽。
孤屿何亭亭，
苍松郁相对。
池中蛟龙起，
天际风雨会。
湘云冉冉月依依，
翠袖霓裳作队归。
怪底香风吹不断，
水晶宫里宴江妃。
落魄江湖十二年，
布衫阔袖裹风烟。
如今各样新装束，
典却清狂卖却颠。
华池饮罢月凝辉，
跨个金龙访紫微。
从此众仙相识后，
海潮陵谷任迁移。
觌面提来付与伊，
分明此意没东西。
腕头有力千钧重，
谁道通身是水泥。
横片竖片胡乱搭，
长针短针信意联。
但见日头东畔出，
不知尘世是何年。
梨园处处按新词，
桃叶家家度翠眉。
一自流传江左调，
令人却忆六朝时。
佛之一字孰云无，
木马泥牛满道途。
倚遍栏干春色晚，
海风吹断碧珊瑚。
行到平湖意自宽，
繁花仍得就船看。
回头却向吴侬说，
从此远游心未阑。
檐头排溜密如帘，
溪上层阴定解严。
最是看山奇绝处，
白云堆絮拥青尖。
半斤是八两，
八两是半斤。
不识耀州铁，
唤作出山银。
楼迥星河转，
宵残鼓角催。
重门和月锁，
寒梦绕花回。
栽松道者身先老，
放下锄头好再来。
八万四千关捩子，
与公一个锁匙开。
绮萼成蹊遍籞芳，
红英扑地满筵香。
莫将秋宴传王母，
来比春华寿圣皇。
茗事萧疎五岭中，
修仁但可愈头风。
春前龙焙令人忆，
知与故人风味同。
因游樵子径，
底事因缘定。
不唱葛藤歌，
打个直截令。
去年钜野张狂澜，
黄河水不到鱼山。
焦城有屋仲子筑，
它日能来相往还。
樱桃花发满晴柯，
不赌娇饶只赌多。
落尽江梅余半朵，
依前风韵合还他。
古策风高瓶浪阔，
春云片段分清绝。
金盆后夜孤顶寒，
去去谁同落残月。
碧涧东西春水添，
四时疏雨落晴檐。
珠宫贝阙无寻处，
空见重重排玉帘。
天台山里五百牛，
跳出颠狂者一头。
赛尽烟花瞒尽眼，
尾巴狼藉转风流。
湖上无书问老逋，
冰霜岩壑迥清孤。
二更月出天全白，
转首春风是画图。
久留家酿待公倾，
引领东望屡问程。
新作小亭堪小宴，
几时低唱进南荆。
万竿翠竹拥山隅，
时有风前一鸟呼。
公若来时罢箫鼓，
尽收幽意入蓬壶。
谁知三隐寂寥中，
因话寻盟别鹫峰。
相送当门有修竹，
为君叶叶起清风。
病肺支离恰十春，
病深樽俎久埃尘。
人怜旧病新年减，
不道新添别病深。
顷年曾住此中来，
今日重游事可哀。
忆得几家欢宴处，
家家家业尽成灰。
北斗阑干夜未央，
金炉侍女更添香。
穿窗月射鸳鸯枕，
半隐灯光在小床。
葵扇频挥手已麻，
竹床偏热冷无些。
面凉却感须根汗，
省得开门汲井花。
晴著春江镜样光，
扁舟来炷佛前香。
山从幽处亭亭绿，
日倚闲边故故长。
相逢愁醉霅溪西，
老却陈思七步诗。
二十年前亲擢第，
孤忠曾际穆陵知。
天平山木似花开，
青女裁成锦绣堆。
暂借秋光作春色，
白衣解遣麴生来。
陌上缤纷枝上稀，
多情犹解扑人衣。
双成酒道迎王母，
十里蒙蒙绛雪飞。
玉座天开旋北斗，
清班鸟散落余花。
有人难立百官上，
不为庙中羔兔蛙。
老人初起厌嚣喧，
尘几从教鼠迹存。
赤脚平头俱遣去，
倚墙危坐咽朝暾。
玉马朝周从此辞，
园陵寂寞对丰碑。
千行宰树荆州道，
暮雨萧萧闻子规。
密庵的子是冤雠，
疾焰过风第二筹。
笑里一场无折合，
不容提掇转风流。
荷张万盖迎仙舰，
葵卷千旗拥将坛。
顾我从来嗤羽化，
饱看仍不负空餐。
远寄陈传道，
穷秋亦罢官。
还驱款段马，
吟雪向长安。
老不数汲黯，
吾宁师子思。
黄金复加璧，
勿遣虞人知。
昔年爱笑蚕家妇，
今日辛勤自养蚕。
仍道不愁罗与绮，
女郎初解织桑篮。
春浅酒寒人密坐，
花深雨细蝶移枝。
十年未解作归计，
此恨故园莺自知。
溅石韵寒泉，
依稀言语处。
回处觉无人，
又上前溪去。
初心直欲复关河，
保蜀劳不局自多。
诸葛大名垂宇宙，
北山千古共巍峨。
把茅未就橐悬罄，
奎画飞来天雨花。
欲职高人归宿处，
佩霞长侍玉皇家。
元凯平生以智推，
今看往事一何痴。
山头螭首犹芜没，
那有人观水底碑。
茂陵无奈太仓陈，
槐里家传本助秦。
万落千村荆杞满，
陇西桃李亦成薪。
石门日不下，
潭镜月长临。
细细溪风渡，
相看识此心。
堂上慈亲八十馀，
阶前儿女戏相呼。
旨甘取足随丰俭，
此乐人间更有无。
我有鴒原或尼这，
一江横绝谩涟漪。
幸哉示隔池塘梦，
鼎脔初尝豹一窥。
有池有榭即蒙蒙，
浸润翻成长养功。
恰似有人长点检，
著地排立向春风。
道途奔走固然非，
閒坐真空度岁时。
谁解胸中无窒碍，
两随造化不相识。
结社当年号白莲，
师心应欲继前贤。
有时中夜初回定，
清磬一声秋月圆。
读书万卷不充饥，
枵腹吟哦大似痴。
不是邻僧能送米，
囊空何以续晨炊。
远山烟重树萋萋，
潮落沙寒水一溪。
独坐茅亭无一事，
晴鸠啼过雨鸠啼。
尔禽畜於人，
性巧作人语。
家贫售千金，
宁死不离主。
晚凉含笑上兰舟，
波底红妆影欲浮。
陌上少年休植足，
荷香深处不回头。
竹院桥廊未放晴，
一凉生处绿交横。
隔林休厌荷池小，
风叶时传泼雨声。
潦园逸气藐云霄，
吏部英词揭斗杓。
未用鸡蟲分得失，
笑看鹏鷃两逍遥。
幸有平生古战场，
不妨高卧到羲皇。
一朝冀北空凡马，
须信骅骝道路长。
韩庙坡为记，
罗池愈制碑。
老农不识字，
自唱送神诗。
几杖琴尊共一丘，
燕归巢近午香篝。
游丝不挂山人眼，
直趁东风入别楼。
寿康朝谒蚤，
长信燕闲多。
不有图书乐，
其如昼漏何。
鸾路迎长日，
农祥正晓天。
九垓同燠沐，
万物向蕃鲜。
林飞倦翼已知不，
小隐何妨且住山。
未始便为长往计，
回头魏阙五云间。
大家齐力劚孱颜，
耳听田歌手莫闲。
各愿种成千百索，
豆萁禾穗满青山。
不成何病瘦腾腾，
月费巾厢药几楞。
会是一时无上手，
古方新病不相能。
贯珠一夜奏累累，
尽是荀家旧教词。
落尽梁尘肠不断，
九原谁报小怜知。
楚天寂历暮云平，
何处江村落雁声。
正是西风扫黄叶，
不知春色在朱荣。
踏破青鞋走四方，
年来收脚坐禅床。
更地言下商量处，
静对窗间一炷香。
六花无怪索诗催，
正恐清寒勒早梅。
待得江头千树暗，
故争明洁逐风来。
浅碧深红大半残，
恶风催雨剪刀寒。
桃花不比杭州女，
洗却胭脂不耐看。
香罗如雪缕新裁，
惹住乌云不放回。
还似远山秋水际，
夜来吹散一枝梅。
溪上遥闻精舍钟，
泊舟微径度深松。
青山霁后云犹在，
画出东南四五峰。
平生酷爱水浮天，
每到东湖决豁然。
要识此湖功利溥，
旱时无阴荫民田。
平生过眼万芳菲，
晚景收心与世违。
枯槁形骸元自瘦，
膏腴田土为谁肥。
闻说均州景，
而今涴战尘。
应随黑杀帝，
避地肯来闽。
窗低芦苇秋，
便有江湖思。
久已倦垂纶，
游鱼不须避。
齐民让畔不争桑，
和气横流岁自穰。
君看三山百家聚，
更无一陇有遗蝗。
戏投筠叶赴湍流，
颠倒纵横不自由。
我亦江湖飘一苇，
千波万浪信沉浮。
穷秋天气少晴明，
雨叶风窗夜夜声。
应为幽人听未足，
不教骢马出重城。
更无裀幕空中举，
时有笙竽静处闻。
猿鸟哀啼千嶂月，
松篁寒锁一溪云。
暴骸独柳冤谁雪，
藁葬青山过者悲。
甘露殿中空诵赋，
沉香亭畔更无诗。
年年常是犯凝寒，
换骨曾凭九转丹。
结实和羹知不晚，
试尝花蘂吐应酸。
华发苍颜一病僧，
向来文史颇关情。
只缘世网无由脱，
遂学枯禅度此生。
丙夜清眠正熟时，
梦魂飞去拜丹墀。
小臣乍得披肝胆，
感慨分明涕泪垂。
风餐露饮橘州仙，
胸次清於月样圜。
侠客偶遗金弹子，
蜂王捻作菊花钿。
梦忆衡庐紫翠重，
结巢须倚玉芙蓉。
天恩未便教投绂，
一幅鹅溪更恼公。
一作淮南守，
再逢霜艳新。
花前今日酒，
却是去年人。
不费春工巧剪裁，
自然精彩粲琼瑰。
也知受命如松柏，
故向隆冬取次开。
桃花落尽武陵溪，
碧草芊芊岸柳齐。
洞口主人今不在，
青山如画鸟空啼。
千卷长编已刻闽，
争传副墨价兼金。
冠篇不得同迂叟，
遗恨犹应记玉音。
水满陂塘草满川，
望中茅屋起孤烟。
十年不踏安丰路，
遂与清淮作次边。
孤城深锁乱云间，
城上云开面面山。
负郭惠泉谁共访，
卫公诗碣绿苔班。
乌衣巷口燕来时，
杨柳风多纮酒旗。
远客金陵游伴少，
看花惭比去年迟。
霜姿迥出红尘外，
只有鵷雏傍水来。
别岸若寻栖隐处，
轩窗须为此君开。
望极苏堤欲尽头，
丛篁老柳水天秋。
船中遥看家家好，
却恐君来住亦愁。
高桐深密间幽篁，
乳燕声稀夏日长。
独坐水亭风满袖，
世间清景是微凉。
忆昔西行万里余，
长亭夜夜梦归吴。
如今历尽风波恶，
飞栈连云是坦途。
西去兰陵家不远，
到家还及采兰时。
新年送客我为客，
惆怅门前黄柳丝。
火树灯山高入云，
红筵翠幄自成春。
游女有时还解佩，
青楼何处不留人。
溪桥三日雨轻过，
归影苍凉雨奈何。
诗落邙山松柏后，
相看有愧少陵多。
七闽独莆郡，
双阙郁相望。
岂识林孝子，
曾来尉福唐。
诗家二杜见仍云，
佳句风流照映人。
青眼向来同醉醒，
白头相望不缁磷。
闻说宫花满鬓红，
上林丝管侍重瞳。
蓬莱咫尺无由到，
始信仙凡迥不同。
访古搜奇得汉余，
有名书画世间无。
紫宸朝退捐声色，
不看骊山按乐图。
直令南粤还归帝，
谁谓匈奴不敢王。
愿见推财多卜式，
未须算赋似桑羊。
十里溪桥梵宇新，
那知承上涨红尘。
老僧苦要题名姓，
不道林泉皆故人。
扶筇散步碧山游，
万壑千岩爽气浮。
一个茅荠如斗大，
如何容得许多秋。
团圆一井为谁开，
夜夜东隅月色来。
酿得新醅饮佳客，
分明蟾影浸金杯。
东西南北数衢通，
曾取江西径过东。
今日更寻南去路，
未秋应有北归鸿。
暮雪江南路，
孤城尊酒期。
殷勤折杨柳，
还向去年枝。
泉螭无语笑经过，
欲拊茕鳏奈拙何。
孤奉明恩虽出岭，
欢颜终少汗颜多。
短绠长瓶高下飞，
老农雨汗红淋漓。
夜来雨意已垂垂，
一事不成风又吹。
马嘶九陌年年苦，
人语千门日日新。
唯有终南寂无事，
寒光不入帝乡尘。
唐宗战垒久成功，
管邴曾闻度海东。
只有千年华表鹤，
时看来往白云中。
诗来愧我秕糠前，
四尾堆盘胜酒船。
席上已无弹铗恨，
感恩何止二赢钱。
北山摇落水峥嵘，
想见扬帆出广陵。
平世自无忧国事，
求田应不忤陈登。
祖意如空不是空，
鹏程九万力唯风。
若非风体空何用，
体得无空道自通。
花发双林七宝台，
出门是草不须栽。
东风一夜都收去，
为问仙桃甚处开。
杨花剩得晴方好，
榆荚其如世上分。
花向喜中看更好，
分明春色解欺人。
安石作假山，
其中多诡怪。
虽然知是假，
争奈主人爱。
星河耿耿正新秋，
丝竹千家列彩楼。
可惜穿针方有兴，
纤纤初月苦难留。
月断浮梁路几重，
可怜家傍最高峰。
如何一个团圞月，
半照行人半照侬。
归来闭户还高枕，
窗隙微通月影斜。
风急忽惊乌鹊起，
空阶蔌蔌堕松花。
阿眺青山自一村，
州民岁岁与招魂。
六朝陵墓今安在，
只有诗仙月下坟。
谁将陶令黄金菊，
幻作酴醾白玉花。
小草真成有风味，
东园添我老生涯。
已辞悍石严滩险，
稍快平波婺港行。
夜宿喜逢渔酒市，
南风拂面月胧明。
鹤驾乘风去，
千年竟不归。
石梁凭望处，
空复白云飞。
九月湘江水漫流，
沙边唯览月华秋。
金风浦上吹黄叶，
一夜纷纷满客舟。
洞里花开无定期，
落红曾见逐泉飞。
仙人应向青山口，
管却春花不与归。
眼中光景几回新，
无限英雄一窖尘。
但说百年亭已老，
不知曾有百年人。
寺外秋山触眼明，
寺根秋水洗心清。
晴岚暖翠来未了，
不用高人倒屣迎。
江阔雁不到，
山深猿自迷。
传闻杜陵老，
只在瀼东西。
循循只自守，
何独此羌然。
直以父在汉，
忍将身犯边。
万里重阴晦玉轮，
兔孤蟾远托霄垠。
世间未必皆同恨，
亦有居心不净人。
才过嘉陵心自喜，
归来一夜写君书。
明朝便送曾冰底，
定有西行双鲤鱼。
虫响灯光薄，
宵寒药气浓。
君怜垂翅客，
辛苦尚相从。
幽人何事苦伤春，
春雨无端愁杀人。
不但幽人独愁怨，
江头多少柳眉颦。
一度春来一度新，
夕阳花坞净无尘。
负暄孤坐松根石，
细看横枝间绿筠。
日日龙楼问寝时，
鸡人未动漏花迟。
前星一点朝天节，
只有清台太史知。
雨洗燕脂风卷霞，
醒来零落醉时花。
残尊好为轻阴尽，
一片澄波隔绛纱。
自君之出矣，
鸾镜空尘生。
思君如明月，
明月逐君行。
山北山南雪半消，
村村店店酒旗招。
春风过处人行少，
一树疏花傍小桥。
一望青山近，
微蒙不见家。
只因归思急，
那怕浪淘沙。
布袜青鞋踏欲无，
登山临水未成疏。
十峰双涧天衣寺，
万壑千岩总不如。
晚渡邗沟惜别离，
渐看烽火马行迟。
千钧何处穿杨叶，
二月长安折桂枝。
忍酒非上策，
忍醉乃真方。
长忆醒时悔，
须减醉时狂。
夫戍萧关妾在吴，
西风吹妾妾忧夫。
一行书信千行泪，
寒到君边衣到无。
误墨虽藏白，
飞埃欲敛昏。
谁将草玄手，
着意写前村。
阴阳晴雨可前知，
此是人间第一奇。
鼾睡华山何日觉，
烦君更与问希夷。
万枝千叶递相貌，
内结花心外结身。
草木至微犹有合，
悲哉你子与君臣。
计利无非患得心，
谁能枉己直於人。
既甘隐忍无羞恶，
气馁如何更复伸。
月到中峰碧峭深，
露桃微重鹤移阴。
隔松听得仙官话，
句句皆非世上音。
平生旷达慕庄周，
老觉悲来不自由。
节里忆君频梦见，
遥传掬泪过江州。
举得分明和得亲，
通方岂欲自瞒人。
只要真底无丝隔，
状若千灯一室明。
南山有佳木，
柯叶正敷荣。
原图岁晚功，
大用宁小成。
胡儿吹角汉城头，
月皎霜寒大漠秋。
三奏未终天便晓，
何人不起望乡愁。
三度来登多景楼，
妙高台上始能游。
长江如练山如画，
独倚阑干笑白头。
心里虚明象太空，
乾坤日月总包笼。
从来个片闲田地，
难定西同与北东。
虎见修行久，
松知夏腊高。
寒堂坐风雨，
瞑目尚波涛。
昔年相见谈真谛，
今日升堂话去来。
一念廓然无向背，
春光铁树自花开。
梦裹明明有六趣，
驴胎马腹甚滋味。
负鞍衔铁偿他钱，
何以今生早歇去。
参横天末树阴收，
风响芦根海气浮。
笑语渐闻灯渐近，
谁家江上早归舟。
草堂琴画已判烧，
犹托邻僧护燕巢。
此去不缘名利去，
若逢逋客莫相嘲。
积雨有余润，
游云无定阴。
燕飞华屋静，
莺啭碧窗深。
对使破琴良未达，
解衣挝鼓亦非真。
从来我辈岂同俗，
更遣阿戎来问津。
马头惊见一枝新，
夹道欢呼拥吏民。
咫尺招提鸡黍约，
不妨同醉万家春。
正爱春波妥妥长，
微吟倚棹落花旁。
狂风忽送蛟龙雨，
翻动一天星斗光。
帝乡群侣杳难寻，
独立沧洲岁暮心。
野鹤栖飞无远近，
稻粱多处是恩深。
云别青山马踏尘，
负才难觅作闲人。
莫言馆驿无公事，
诗酒能消一半春。
冷淡庭梅俨玉颜，
孤高翠竹耸修鬟。
如何富贵天然质，
犹欲寻盟二友间。
耳根听不歇，
滴滴冷於秋。
疑是山翁醉，
岩前枕瀑流。
未於诗上著工夫，
争把疏愚敌亚愚。
只盍金沙分半席，
归舟能用几钱租。
春色年年讵有涯，
梅花将落又桃花。
如花更有娇歌女，
尚少胡姬弄琵琶。
廛音解作障耳雾，
佳客能开病眼明。
一轴收藏比珍贶，
不妨掷地亦金声。
归舟昔岁宿严陵，
雨打疏篷听到明。
昨夜茅檐疏雨作，
梦中唤作打篷声。
楚尾吴头风乍薰，
沧波深拥小龙君。
愿朝帝母龙楼晚，
来曳霞裾驾五云。
岐王宅里寻常见，
崔九堂前几度闻。
正是江南好风景，
落花时节又逢君。
廷争堂堂负直声，
飘零沙漠若为情。
程婴存赵真公志，
赖有忠良壮此行。
官曹有底著迂疏，
只合江湖老钓徒。
萍梗可能忘在莒，
莼鲈只有梦归吴。
腊里三看雪满衢，
使君当奉十行书。
先生履敝人应笑，
泥滑东家许借驴。
岘山不可见，
风景令人愁。
宜城多美酒，
归与葛强游。
马甘荐秣自投鞿，
巧弹何曾射倦飞。
风争正看蛛去网，
雨酣还见蚁争围。
入夜同人为我来，
旋寻香味小衔杯。
满堂和气虽云乐，
怕有人间暖未回。
累累璎珞作新装，
万蘤匀开细细香。
好是花时最清绝，
月明珠露夜初长。
一枕黄粱梦欲残，
死生大海浪漫漫。
鬓边白发休除却，
时向窗前把镜看。
月湿松梢露，
溪鸣竹里风。
是中有诗味，
何日一樽同。
云送关西雨，
风传渭北秋。
孤灯然客梦，
寒杵捣乡愁。
只眼须凭自主张，
纷纷艺菀漫雌黄。
矮人看戏何曾见，
都是随人说短长。
昨夜三更雷撼山，
九天门户不曾关。
曹溪路上分明见，
有个金乌入广寒。
意行忽上凌云阁，
粉雉周遭山四围。
何以清音亭上座，
峨眉扫翠雪涛飞。
安眠露地牛，
未脱黄金索。
常在雇盼中，
牧童难捉摸。
为米徒劳束带难，
当时彭泽便休官。
高情曾赋归来句，
尽入名园扁署看。
熊盈娘子董双成，
王母前头一对行。
天陌偶逢秦弄玉，
相将凤管和鸾笙。
槐阴过雨尽新秋，
盆底看云映水流。
忽忆小金山下路，
绿苹稀处看游鯈。
葛溪铁片梨园调，
耳底丁东十六声。
彭泽主人怜妙乐，
玉杯春暖许同倾。
九扈鸣已晚，
楚乡农事春。
悠悠故池水，
空待灌园人。
玉立君家好弟兄，
蓝田风采照花城。
版舆寿母人间盛，
千里何曾去送迎。
室女生儿真祸胎，
丛林孰不起疑猜。
转身术子能灵验，
再出头来满面埃。
蟹正肥时秋色老，
鸦争噪处夕阳残。
未须多进玻瓈椀，
满树霜红正好看。
窗外斜阳弄晚晖，
酴醿更在小窗西。
莫言无酒堪供醉，
花气熏人已欲迷。
秋去春来不倦遥，
流莺相伴语交交。
儿孙各自飞鸣去，
犹拣新泥补旧巢。
新青染偏金堤柳，
废绿羞开玉树花。
今代离宫呈气象，
六朝荒址满桑麻。
君臣守以义，
父子守以仁。
义失为敌国，
仁失为路人。
愁解寻人不得辞，
小窗疏竹雨来时。
江湖今夜全家客，
犹胜飘零两处思。
结茅山顶得超然，
莫也超然在外边。
要识老夫行乐处，
鸢飞鱼跃总吾天。
洛僧加满九十五，
也向香山画作图。
况是东坡曾嘱付，
寿年多似手中珠。
大食波斯饮百杯，
停杯把挹万人魃。
送风使过黄牛峡，
不问瞿塘滟澦堆。
相逢湖海说医灵，
学更参玄世味轻。
蓟子他年游碧落，
空留药市会稽城。
清远楼中一觉眠，
雨莺风燕乍晴天。
年来爱作团栾语，
不得中男在眼前。
满地干戈老厌逢，
酒杯诗卷吒孤忠。
自人风雅离骚后，
数到而今无此翁。
冰雪玲珑汪太中，
吟诗二叶有家风。
天寒日暮江东道，
逢此颦呻牛口翁。
仙客相从往玉都，
轩前惟见老松枯。
春来试问梁间燕，
还是当时旧履无。
月是小春春未生，
节名大雪雪何曾。
夕阳不管西山暗，
只照东山八九棱。
兵前创建教条亲，
鞍马丛中玉雪身。
揭起先牌一廉字，
十州草木亦回春。
月到松庭鹤未眠，
玄都羽士诵灵篇。
玉炉烟断瑶坛冷，
金磬一声霜满天。
远乐数声闻玉箫，
酒酣起舞月中宵。
谪仙当日真豪放，
明镜飞空许见邀。
穷巷无人车辙稀，
寻巢燕子故飞飞。
似嫌茅屋太低小，
庆厦千间欣有归。
山占仇池地，
江分白马氐。
潭深龙自蛰，
亭迥凤曾栖。
北风吹雪暗江城，
岁暮天涯共此情。
试向尊前弹一曲，
琵琶犹是别来声。
经旬风雨陡新晴，
一夜蟾光直到明。
清晓衣冠原庙去，
分明眷佑似平生。
头如蚕嘴肚如琴，
两翅啾啾叫不鸣。
识者若逢此促织，
这般号作大将军。
生来长诵老夫诗，
那可无诗庆浴儿。
得巽曾吟吟是谶，
果然先偶次从奇。
闻道君家琥珀霞，
杭州那更说梨花。
樱桃颗颗堪持比，
换取一尊来水涯。
百里桑麻雨露同，
溪山无地不春风。
东风若问春来处，
尽在门前桃李中。
晚阴分暝与幽窗，
心旆摇摇不可降。
隐几正为丘壑梦，
半随柔橹过沧江。
行人立马闯烟梢，
为底寒香尚寂寥。
是则孤根未回暖，
已应春意到溪桥。
沉香亭北露华春，
曾识霓裳第一人。
千载不归罗袜梦，
绿枝红艳只如新。
送旧迎新可自由，
笑啼不敢强包羞。
熟能耐久如江令，
垂老还家尚黑头。
冥冥细雨绿阴齐，
湛湛长江客去时。
剔起眉毛欣应供，
横担楖栗看来期。
如净琉璃含宝月，
昔时未悟今皆彻。
只有此心更没心，
不览邪师文字诀。
山水盘桓天地中，
几多异事出仙宫。
玉龙嘶断黄龙现，
剑气曾凌上大空。
小堂草草屋三间，
暇日徜徉养寿閒。
揭榜如山还自笑，
何人不老似青山。
草际露华白，
天边云浪开。
好风何处起，
和月入帘来。
翠辇红旌去不回，
苍苍宫树锁青苔。
有人说得当时事，
曾见长生玉殿开。
觅句逋仙琢肺肝，
声名千古冠吟坛。
一诗香尽西湖水，
白雪阳春和者难。
毕竟西湖六月中，
风光不与四时同。
接天莲叶无穷碧，
映日荷花别样红。
浙峰既有飞来者，
菱石能无取去人。
来去傥然均一理，
欧公何苦把眉颦。
莫辞同宿掩书帏，
兵后萧条故旧稀。
预恐明朝风雨歇，
满江春水送君归。
烟波两鸂鶒，
肯为放翁来。
菰米犹能给，
苍颜得屡开。
漫于人地指兜鍪，
插架牙签富邺侯。
听取扶风豪士咏，
建安横槊属并州。
道人急打五更钟，
窗外悲风正吼松。
归梦不须惊久客，
骤寒便欲作初冬。
汗青孰与老黄间，
能为君王把蜀山。
懊恼秋风吹客鬓，
一年三过剑门关。
即遣娇歌和野禽，
更教红袖拂青林。
自从谢傅东山后，
传得风流直至今。
一叶题诗出禁城，
谁人酬和独含情。
自嗟不及波中叶，
荡漾乘春取次行。
那下飞来水面浮，
却来遮里问踪由。
只因回首不知处，
一捏通身冷汗流。
我来欲问小乘禅，
惭愧尘埃未了缘。
忽忆去年秋夜话，
共听山雨不成眠。
蒲萄底用博凉州，
有酒逢春更上楼。
留取杨家风味客，
对床来此话离愁。
英雄盖世上将军，
洞寇闻风丧胆魂。
寸刃不施机莫测，
看渠谈笑定乾坤。
众景纷骄蹇，
君独著语亲。
十诗已椟藏，
不与俗子论。
病来无力与春争，
看尽花开草又生。
莫道东君不识面，
旧红新绿也关情。
诗书总学本无难，
年少心身莫暂间。
尽寸之功当记取，
将来百仞作高山。
常欲栖山岛，
闲眠玉洞寒。
丹哥时引舞，
来去跨云鸾。
中下多闻多不信，
文章学解增心病。
阎公未肯便饶伊，
碓捣磨磨终不静。
送客停山步，
寻僧立寺门。
青鞋惯泥潦，
却爱雨昏昏。
世有殊尤物，
天悭赋咏才。
恨渠生较晚，
不及见邹枚。
有时幽鸟百般啼，
无数阶头萱草齐。
第一怕听泥滑滑，
再三莫放雨凄凄。
咸阳龙虎此飞升，
二弟东山道亦成。
不见棠梨司命宅，
空馀丹井一泓清。
闻说催耕步涧幽，
田家喜气共春浮。
仁声似水潜潜物，
不作惊人汹汹流。
白日无谈人，
谈人则害生。
昏夜无说鬼，
说鬼则怪至。
折得天葩满袖香，
小窗寂寂伴凄凉。
何如乞与文园客，
瑶髻斜簪试晚妆。
绣衣蕙带方袍客，
身计虽殊性共閒。
同宿河心山顶寺，
数宵无一事相关。
双盘锦带丁香结，
窄袖春衫甘草黄。
旧赠恐能开宝匣，
新年时候梦残妆。
吴头楚尾将三载，
芡觜梨腮又一秋。
岂为鲈鱼觅归去，
在家饮水百无忧。
一床方丈向阳开，
劳动文殊问疾来。
欲界凡夫何足道，
四禅天始免风灾。
燕舞起香尘，
莺歌出绛唇。
直须灭银烛，
恐有绝缨人。
佛性戒珠心地印，
淫坊酒肆光迥迥。
宝寿见他打一拳，
从斯脱却劳生病。
馆娃宫中麋鹿游，
西施去泛五湖舟。
香魂玉骨归何处，
不及贞娘葬虎丘。
联翩右史直西垣，
旧墨螭头点未干。
自是退之平昔事，
可须惭着进贤冠。
聚散荣枯一梦中，
西归亲友半成空。
唯馀大隐茅亭客，
垂白论交有古风。
论心海内几亲朋，
岁晚相依祗弟兄。
夜雨对床无复昔，
春风回首独伤情。
鸣鸠语燕近清明，
柳絮风轻秧水平。
一带春流多断岸，
尽缘倒树录桥行。
溪翁强访紫微郎，
晓鼓声中满鬓霜。
知在禁闱人不见，
好风飘下九天香。
将军一矢万人看，
雪洒晴空碎羽翰。
乞与失群沙宿雁，
笔间千顷暮江寒。
东家蝴蝶爱悠扬，
不肯轻飞过短墙。
剩买麝煤千百斛，
暖熏浓抹到沈香。
今晨讵复懒，
要与阿戎谈。
寒温今且置，
竟论后三三。
闲泛晴波唼绿萍，
却冲微雨傍烟汀。
会稽内史如相遇，
换取黄庭一卷经。
四十年前不畏老，
酒豪踏雪买梅花。
如今七十愁年尽，
远客匆匆梦到家。
娟娟细细两三丛，
却厌桃花相近红。
已有数枝湘浦月，
不消千亩渭川风。
异草灵芝发瑞光，
不浇滋润自然芳。
何劳更问延龄药，
必可同天地久长。
三两人家松柏林，
翁垂霜发媪钗荆。
儿耕妇织输官了，
山茗村醪乐此生。
卧病经旬独掩门，
名园空想绿阴繁。
牡丹时节重来会，
尝记公非醉后言。
晓晴群雁欲何之，
正是青天似纸时。
横斜数行有声字，
服杀虚空解作诗。
禾黍不阳艳，
竞栽桃李春。
翻令力耕者，
半作卖华人。
当阳剖破劫壶来，
见彻根源眼有沙。
临际爷爷得一杓，
葛藤浸烂又萌芽。
武夷山下孤高节，
五老亭中抚字心。
出处本来无二致，
讵分钟鼎与山林。
唐史不闻刘嗣之，
空传短李旧歌诗。
高亭毁尽唯存记，
犹有区区父老知。
诗清虽为竹庵编，
禅妙元从佛眼传。
用处纵横能杀活，
匣藏不肯试龙泉。
深秋荷败柳枯时，
霜蟹香枨副所思。
月要人窥娇不上，
风知我醉放多吹。
渔阳哭骑满关东，
百战孤城挫贼锋。
唐室兴亡击公等，
九原可作更谁从。
八月平时花萼楼，
万方同乐奏千秋。
倾城人看长竿出，
一伎初成赵解愁。
黄实累累本自芳，
西湖名字著诸方。
里称胜母吾常避，
珍重山僧自煮汤。
袍著金花勒小骢，
扬鞭几度月明中。
黄河界上空来往，
直至如今未树功。
月树争枝影共寒，
楂楂飞过屋头山。
五陵年少多春闷，
一弹千金落等闲。
青林拥萧寺，
况乃在山阴。
出见桃花发，
方知春已深。
长官诲汝亦谆谆，
须信民生总在勤。
试诵殷盘豳七月，
诗书即是劝农文。
六国文武浩如云，
花簇头冠样样新。
惟有至尊浑不戴，
尽将春色赐群臣。
此君久不见，
岁晚伴华颠。
直节要到底，
勿论方与圆。
千年宝历自南开，
八叶神孙暂北来。
日月更临龙虎阜，
云霞重抱凤凰台。
高台极目海天宽，
破暖烟光映笔端。
吟到日斜清兴在，
万竿丛竹勒春寒。
周南底事苦淹留，
杯水那容万斛舟。
稳驾长风归去好，
凤凰池上醉遨游。
东溪水长船多上，
南浦草深人未回。
昨日君家问消息，
书归方索暑衣来。
雪崦梅村一径斜，
茆檐烟火两三家。
眼明见此幽栖地，
却恨吾庐已太奢。
一年閒有十年功，
十岁如将百岁同。
此去得閒犹未已，
向前日月尽壶中。
春光满目是吴头，
水碧琉璃拍岸流。
忆着去年桃叶渡，
相思无限使人愁。
云烟尺幅势千寻，
水色山光万象森。
画意化工谁解得，
浓偏浅浅淡深深。
直下是非著不得，
著不得处好承当。
木人昨夜通消息，
南海波斯过大唐。
欲识道人门径深，
水仙多处试来寻。
青裳素面天应惜，
乞与西园十日阴。
绮筵雕俎换新声，
博取琼花出玉英。
肯信博陵崔十四，
平生愿作乐中筝。
不怨卢郎年纪大，
不怨卢郎官职卑。
自恨妾身生较晚，
不及卢郎年少时。
直道年来冷似菰，
西山去后有人扶。
王郎此段真奇特，
又喜三山出介夫。
袖里金鎚白氎袍，
尘埃自古出英豪。
胸中愤气蟠不得，
一夜虹霓万丈高。
移风易俗重明伦，
德泽如膏信似春。
转瞬行年知与化，
甘棠垂荫咏深仁。
不忧家国任奸臣，
骨肉翻为蓦路人。
巫蛊事行冤莫雪，
九层徒筑见无因。
陶令舍中有名酒，
无日不为父老倾。
四座欢欣观酒德，
一灯明暗又诗成。
客去知公醉欲眠，
酒醒寒月堕江烟。
床头复有三升蜜，
贫困相资恐是天。
池小泉多强欲留，
留他不住恣他流。
荷盘不放荷尖出，
穿破盘来却又休。
零落斜枝雪未乾，
且垂薄暮护微寒。
大都荣悴人情别，
我为残英特倚栏。
沉浮又似缀汀鸥，
石齿横斜咽复流。
莫放阴云遮洞府，
最宜明月挂高秋。
方广灵踪为绝概，
到者纷纷殊不会。
乱云深处著禅庵，
孤猿啼在萝窗外。
数树山花草舍东，
想公系马落残红。
那知老子耶溪上，
正泛朝南暮北风。
正月晴和风气新，
纷纷已有醉游人。
帝城花笑长斋客，
三十年来负早春。
底事更深睡不感，
惜花爱月两关情。
黑甜一枕虽云美，
未省人间有此清。
大学道惟一能静，
国势尊安如九鼎。
致君事业比臯夔，
不羡萧曹并魏丙。
一曲呼凰下九宵，
石台春静海山遥。
周秦战血纵横尽，
犹卧白云吹洞箫。
十日西行过永济，
时时细雨湿衫衣。
多情会得山神意，
犹恐行人欠翠微。
李杜词源广更深，
数篇春涨渺云岑。
争如一首修楼记，
妙写仁人出处心。
去年冠盖长安道，
客里因循过了梅。
今岁花开转多事，
簿书丛里两三杯。
武陵川径入幽遐，
中有鸡犬秦人家。
先时见者为谁耶，
源水今流桃复花。
宣公桥南画鼓挝，
酒船风幔拄鸦叉。
碧山银碗劝郎醉，
棹入南湖秋月斜。
相命相求万绿中，
如何不敢过苍龙。
关关一进兜玄国，
便有双柑斗酒风。
居士门高谒未期，
闲隈岩石且相宜。
太湖三万六千顷，
月在清波说向谁。
簪萸泛菊俯平阡，
饮过三杯却惘然。
十岁此辰同醉友，
登高各处已三年。
大学三年闻琢玉，
东堂一举早成名。
借问还家何处好，
玉人含笑下机迎。
笔阵谈锋醉幕天，
遥知三俊共周旋。
据鞍旧将曾销髀，
不得行间左执鞭。
画船西去水成乡，
玉管朱弦出上方。
衰病不须多酌我，
次公非酒亦能狂。
存五千篇吟笔老，
加三百户赞书新。
官分彩胜簪华发，
僧送乌薪暖曲身。
山蕨如拳未有筋，
溪鱼子腹不生鳞。
明朝二味三杯酒，
此意良真莫语人。
四月江南黄鸟肥，
樱桃满市粲朝晖。
赤瑛盘里虽殊遇，
何似筠笼相发挥。
慢拍红牙转眼波，
念奴楼上一声歌。
春喉爽朗天颜喜，
不遣帘前乐器和。
墙东椿老叶已尽，
堂下菊丛无复香。
长安风埃岁已晚，
闭门不出马毛长。
雄城千雉压江横，
倒影蛟龙十里明。
欲倚危栏舒远眺，
东风无力暮云平。
天气晴和又作阴，
老来畏冷自难禁。
余霙待伴留痕在，
殊动骚人访戴心。
忆得甲辰重九日，
宣和遗恨几番秋。
蒋陵依旧西风在，
一度黄花一度愁。
腰舞东风未肯休，
西风吹叶翠眉愁。
谁知此是多情树，
最爱春光最怕秋。
名园封植几经春，
露湿烟梢画不真。
多谢许昌传雅什，
蜀都曾未识诗人。
朝来寮外望西山，
正在云烟缥缈间。
既欲与山为保社，
不妨身世似云闲。
竹舆伊轧走长街，
掠面风清醉梦回。
曲巷无声门户闭，
一灯犹照酒垆开。
百万兵来逼合肥，
谢玄为将统雄师。
旌旗首尾千馀里，
浑不消他一局棋。
溪边野竹映寒沙，
茅屋青山处士家。
燕子归来寒食雨，
春风开遍野棠花。
陈乐无欢璧在隅，
宰臣怀智有微谟。
苟非成子当明哲，
谁是仁人可托孤。
青黄二色翅项明，
此等生来何处寻。
初秋鬭到深秋后，
百度交锋百度赢。
小姑采莲花，
莫漫采莲藕。
采藕柳丝长，
问姑姑知否。
今夜遥知春欲归，
望春不极立多时。
草迷野渡东西岸，
月挂寒松上下枝。
台外绕佳山，
台中垂暇日。
龊龊绛守居，
徒劳夸绍述。
玉玺相传舜如尧，
壶春堂上独逍遥。
唐虞盛事今寥落，
尽卷清风入圣朝。
雕鞍骏骤明如飞，
正是春风柳絮时。
夹道居民争看处，
青红小队曳旌旗。
对灶何妨客燎衣，
溪翁且莫键柴扉。
日之夕矣樵风冷，
觳觫一牛将犊归。
阊阖门开拥钺旄，
千官侍立晓星高。
尚衣欲进虬龙服，
错捧天鹅织锦袍。
上头圆盖下方盘，
中夹痴憨白肉圆。
九窍八骸浑不识，
更来底处觅心安。
覆盖乾坤似有功，
洞然明白却无踪。
其如未识无踪意，
屑玉霏霏落眼中。
风霜九月冷飕飀，
湖海飘然一布裘。
亲见宓羲初画卦，
转头三十万春秋。
昨夜月初明，
柴门犹未闭。
猫儿捉老鼠，
引得狗儿吠。
牢落画堂空锁尘，
荒凉庭树暗消春。
豪家莫笑此中事，
曾见此中人笑人。
已是人间寂寞花，
解怜寂寞傍贫家。
老来不得登高看，
更甚残春惜岁华。
马家公子好楼台，
凿破青山碧沼开。
啼鸟不知人事变，
数声犹傍水边来。
钟陵未命千里驾，
洞庭亦系沙边舟。
闭门读书卧岁晚，
世事敢云风马牛。
生死悠悠无定止，
改头换面嗔复喜。
何如识取本来人，
只这喜嗔全是你。
林阜玉参差，
寒乌千万斯。
直疑飞绕处，
错认月明枝。
别开洞壑翠微齐，
萝薜云深路转迷。
一榻繁阴炎扫午，
六秋岩畔足幽栖。
老佛眉閒屋漏愁，
残廊脚下草光浮。
谁能饥坐芦穿膝，
莫问神通石点头。
富贵尚思还此笏，
衰残故合爱吾庐。
灯前目力依然在，
且尽山房万卷书。
到此何人不望乡，
已无华表鹤来翔。
金寒石泐须臾事，
付与骷髅话北邙。
长恨诗人挽不来，
东风无赖又帆开。
城南城北佳山水，
多少甘棠手自栽。
春风无声海日起，
梅花满树烟茫茫。
西湖昨夜笙歌静，
相见逋仙是林中。
一气安然不强为，
大强先去少强随。
本来把定真消息，
不是迂愚却是谁。
携得春归通德门，
等閒万木亦沾恩。
母桃未熟蓬莱浅，
连夜吹开堂北萱。
锦园无十亩，
缓步足登临。
弄月波涛细，
爱山花木深。
苹末萧萧忽怒飞，
松公欲仆竹君欹。
无人委曲镌风伯，
晚稻方花最怕吹。
楚江寒食橘花时，
野渡临风驻彩旗。
草色连云人去住，
水纹如縠燕差池。
爱花莫看花，
如饥贪画饼。
一笑大江横，
此句须参请。
栽遍满山松，
暗地翻身转。
虽然得信衣，
何曾识爷面。
子核成双杏，
将寄同心人。
定栖鸳鸯魄，
为物岂无因。
倾山红炉铁弹圆，
轻轻拨著骨毛寒。
红光直透青霄外，
塞壑填沟无处安。
半脱莲房露压攲，
绿荷深处有游龟。
只应翡翠兰苕上，
独见玄夫曝日时。
千寻瀑布飞晴雨，
百尺长松拂暮烟。
欲上奇峰最高处，
携诗一问泬寥天。
天宝三郎好斗鸡，
醉中官锦贱如泥。
沉香亭北花含笑，
不管渔阳胡马嘶。
绵衣早觉汙陈子，
冬服何能薄顾郎。
不是生平夸强项，
众芳无奈怯风霜。
取之左右逢其原，
香严腊月火烧山。
对面谩人犹伫思，
打得香严也是闲。
野客年来百事休，
也怜歌板去难留。
若为化作沿江柳，
直管莺声到岸头。
黄台八瓜熟，
瓜熟瓞绵绵。
惟有大瓜好，
狐来瓜已穿。
含情慷慨谢婵娟，
江上芙蓉各自怜。
别有法门弥阙陷，
杜陵兄妹亦因缘。
一笑无言桃李场，
从教遥夜斩寒香。
红梅何意败家法，
便欲从时作闹妆。
江水悠悠去不还，
长悲事业典刑间。
浮云却是坚牢物，
千古依栖在蒋山。
万事皆从忙处错，
寂然不动乃能通。
君看开济规模事，
却属南阳高臣翁。
梅里寻酸却得香，
舌根未举鼻先尝。
算来大似输他眼，
老去犹堪玩雪霜。
飞升千载许旌阳，
一念吾民尚未忘。
循吏傥怜民疾苦，
开泉疗疾又何妨。
百花洲畔覆青坡，
第六桥头蘸碧波。
凤管龙笙春寂寂，
绿阴终日伴渔歌。
盈盈红玉晚妆新，
静倚菱花自写真。
一片青霞生袜底，
满宫传是洛妃神。
檐前鸣玉响丁东，
清梦初回鹤帐中。
早起井梧飘一叶，
方知昨夜是秋风。
慧命闻深义，
五体如山礼。
学海一时乾，
心空方及第。
千场搏戏未言回，
鱼钥重重向暮开。
遥听云中催羯鼓，
君王何处打球来。
浅绿深藏垂翠葆，
娇红巧传刻缯花。
南游只在元楼客，
坐入合香居士家。
雷霆走业锐，
斧钺下青冥。
江城今夜客，
惨淡飞云汀。
皂角林前野地宽，
新塘路口草泥乾。
天乎如此功名事，
成败观人自昔难。
萧然一丛竹，
何当举似人。
不可妄认此，
青青为法身。
曩与刘公同一邦，
如今背我去堂堂。
京师尊贵在朝者，
为问谁能逾阿章。
江边钓雪翁荷笠，
道上行人马度桥。
说与儿童须爱惜，
莫贪琼屑撼长条。
当日先生住一轩，
手抄六籍自忘言。
至今遗墨如新写，
付与楼居四世孙。
铮铮骨气压群雄，
传炮羊山斗老龙。
宿志未偿嗟毁墓，
至今人说海澄公。
怀归将父母，
四牡苦騑騑。
是我心中事，
君从何处知。
七里黄泥红树冈，
西风果熟一村香。
居人只道山深好，
三百年来是战场。
举世莫遮太白眼，
无物可解杜陵怀。
当时悔不更痛饮，
后世浮名安用哉。
日毂升边不计程，
转头已是隔重溟。
更遭尊者相勾引，
瀑捣飞梁梦未醒。
一毛头上一如来，
一一如来鼻孔开。
把得这般刀在手，
剪教断了唤教回。
汴涨溅溅费挽牵，
轻舟难若上青天。
只知乘駃及先去，
不意迟留落那边。
辛勤十稔赋三都，
闻者曾贻酒瓮书。
它日洛中添纸价，
陆家兄弟竟何如。
路出双湖烟树东，
舟行长是雨兼风。
梦回重有离家恨，
惆怅春寒此夜中。
萧萧山路穷秋雨，
淅淅溪风一岸蒲。
为问寒沙新到雁，
来时还下杜陵无。
玉石纷纷叹混淆，
君今怀璞在吟袍。
快帆闻指西陵去，
识眼相逢价自高。
翠峰斜倚侧金翘，
罗带萦红罥碧桃。
应是春愁禁不得，
东风深院粉墙高。
画师端为谁，
钓者亦安在。
我不识若人，
相望大千内。
羽翼汉家了，
忘形天地间。
个中有真乐，
奚必拘商山。
为怜一片晓云红，
未放千丝暮雨浓。
调燮阴阳贤岳牧，
满川花意得舂容。
俗情重蒲饮，
故事按舟师。
莫倚无山越，
闲将作水嬉。
文犀剡剡穿林笋，
翠靥田田出水荷。
正是西亭销暑日，
却将离恨寄烟波。
羡尔无知野性真，
乱搔蓬发笑看人。
闲冲暮雨骑牛去，
肯问中兴社稷臣。
灵桃入手亦艰勤，
正一门中仅策勋。
未说赵升王长在，
鹄鸣衣钵已输君。
六度万行体中圆，
从斯更不少油盐。
一条山杖挑心月，
逢人只好哭苍天。
杜诗韩集愁来读，
似倩麻姑痒处抓。
天外凤凰谁得髓，
无人解合续弦胶。
本烦专使入烟霞，
灰冷无汤不点茶。
寄语甬东贤太宁，
难教枯木再生花。
十顷狂风撼曲尘，
缘堤照水露红新。
世间花气皆愁绝，
恰是莲香更恼人。
昔者昭王未筑台，
应无乐毅剧辛来。
英名万古垂霄壤，
不惜千金养俊才。
荒寒茅屋是谁家，
独木桥横小迳斜。
却是无人行到处，
春风先已到梅花。
无须锁子两头摇，
无瑕璧玉三回献。
反遭刖足太无端，
谁料正言还似反。
汤沐冰肌照春色，
海牛压帘风不开。
直言红尘无路入，
犹傍蜂须蝶翅来。
唯爱图书兼古器，
在官犹自未离贫。
更闻县去青山近，
称与诗人作主人。
连旬梅雨暗人家，
甚阻支筇一径斜。
待得晴明荫新绿，
追凉风帽侧乌纱。
玛瑙坡前树，
春来亦著华。
雨晴烟乍敛，
浓艳斗朝霞。
三贤领剧缘才选，
拙者求间属倦飞。
幸得汝阴当僻左，
无能尸禄众应讥。
落落金弹丸，
飞鸟不敢下。
卢橘不到吴，
杨梅同过夏。
曾同野灶煮溪鱼，
别鹤归迟信息疏。
不是山中无楮叶，
寻常嬾寄入城书。
杖藜里饭去匆匆，
过眼青钱转手空。
赢得儿童语音好，
一年强半在城中。
林密深藏三四家，
隔墙古柳著栖鸦。
牧童两两眠芳草，
不管群牛食豆花。
龙门涧下濯尘缨，
拟作闲人过此生。
筋力不将诸处用，
登山临水咏诗行。
月从今夜满，
秋向此时分。
莫惜金尊数，
清光喜共君。
粉英香萼一般般，
无限行人立马看。
村女浴蚕桑柘绿，
枉将颜色忍春寒。
黄金肌骨铁心肠，
晓出重城眩巧妆。
赚入涅槃门路去，
连天荒草看人忙。
不怪丰年屡足书，
此乡民力看何如。
依山靠岭都开垦，
二岁为新三岁畲。
丞相今朝薨相位，
衣冠赠典一番新。
作场好梦归乡去，
仰羡无非梦里人。
汉庭用少公何在，
不使群飞接羽翰。
今代贵人须白发，
挂冠高处未宜弹。
白衣古寺瞰江流，
隔断红尘不记秋。
深羡老僧心入定，
禅房花木四时幽。
溟鲲运不赊，
大地一微沙。
更有九万里，
依旧入芦花。
云来云去状秋阴，
细雨笼晴夕照沉。
半夜月明千籁静，
一声猿叫万山深。
浩荡江波日夜流，
遥看五虎瞰山头。
海门一望三千里，
只有罗星一塔浮。
男儿未必尽英雄，
但到时来即命通。
若使吴都犹王气，
将军何处立殊功。
胆医颜母疾，
藤疗解亲风。
忽不见童子，
俄然失老公。
天香无尽藏，
参透古来希。
便使露些子，
犹为杜德机。
阙下投书去不返，
山中种豆今何如。
欲问形容向来使，
臞然应似楚三闾。
病起何由慰所思，
几回重读寄来时。
定应闭户敲推处，
雪满渔矶未必知。
过客空寻访，
飞仙已杳冥。
他山多可买，
归去读黄庭。
大邑烧瓷轻且坚，
扣如哀玉锦城传。
君家白碗胜霜雪，
急送茅斋也可怜。
斗鸡走狗登皇极，
览德毛从何许来。
汉室欲开新室业，
王阳分合守蒿莱。
杞花垂实玉关秋，
壮岁无端去国愁。
自笑年来身暴贵，
画旗春色上龙楼。
文章在眼每森然，
力弱才疏挽不前。
前辈不生吾辈老，
恐留遗恨又千年。
直指人心亲见佛，
何劳打瓦作龟爻。
一片白云横谷口，
几多归鸟尽迷巢。
不伴人间桃李群，
炎曦与傅渥丹匀。
南州几岁供怀橘，
北阙何年可献芹。
尚酝泼醅琼作液，
汤官屑粉玉为团。
常娥应侍天公宴，
一曲霓裳即广寒。
暮春之初光景奇，
湖平山远最宜诗。
尚余一恨无人会，
不见蝉声满寺时。
天阔不知山脚远，
潮平微见晚烟横。
石门无数征帆去，
惟有渔舟个个轻。
林花飞片片，
香归衔泥燕。
闭合和春风，
还寻蔚宗传。
清晨起搔头，
荷锄出门去。
露湿野草花，
香来不知处。
处处定知秋後别，
年年长向社前逢。
行藏自欲追时节，
岂是人间不见容。
杀人广固哭如雷，
肯任长安住不回。
想是齐秦人共语，
不知胡羯自南来。
清门死节照当时，
面血犹能赤义旗。
常山睢阳信奇伟，
英风生自洛留司。
海山缥缈玉真妃，
贪看冰轮不肯归。
楼上三更风露冷，
旋围步障换罗衣。
玉树参差出，
天花顷刻开。
先生倚栏处，
指点是瑶台。
骏马蹋铜蹄，
金羁艳陇西。
郎应重意气，
妾岂向人啼。
断当篙师到锡山，
片云尼我竹林间。
短篷展转浑无寐，
只听邮铃去复还。
问水寻山各自忙，
草鞋无底踏秋霜。
江南游遍将江北，
何日还来共竹房。
一九与二九，
相逢不出手。
巍巍不动尊，
脚不离地走。
万灶烧松有妙功，
分张犹未及邻翁。
陶泓毛颖来呼友，
要为幽斋草送穷。
门前柿叶已堪书，
弄镜烧香聊自娱。
百世窗明窗暗里，
题诗不用着工夫。
荷盖点溪三数叶，
藤梢绕树几千层。
投闲更与高人约，
重抱琴来听广陵。
谁管点鱼上竹竿，
拚身捱得髑髅乾。
者回归去西湖上，
犊草鸥波不乱看。
饭余行挟册，
醉后卧看山。
举世皆忙者，
无人伴我閒。
闻说神仙郭恕先，
醉中狂笔势澜翻。
百年寥落何人在，
只有华亭李景元。
粉闱飘雪对清晨，
二月桃花始见春。
莫向东风恨开晚，
凤城犹有未归人。
守相卿耆旧，
相逢必霁威。
渠宁私邑子，
汝勿视翁归。
浣沙亭北小山梅，
兰渚移来手自栽。
今日旧林冰雪地，
泠香幽艳向谁开。
雨余西子湿香腮，
那得心清滞酒杯。
浪逐画舡分社饭，
也教人道赏春来。
柳店春风酒旆斜，
紫绡团萼数枝花。
香肌元是多丰腻，
错把红梅看作他。
寒烟生处有归鸦，
短棹残阳各去家。
依旧笙歌满城郭，
黄昏留与玉勾斜。
几度尊前恼使君，
锦宫花色艳绡裙。
平生入眼谁堪比，
十二峰头一片云。
北陌东阡有故墟，
辛勤见汝昔营居。
豪吞暗蚀皆逃去，
窥户无人草满庐。
沉酣蠹简不知春，
庭设雀罗谁扣门。
拄颊看山无限意，
阴晴变态异朝昏。
清风西无边，
旷然此君宅。
可不间主人，
不可容俗客。
公富天人学，
已收廊庙用。
宿有云水债，
聊寄泉石供。
浩荡狂风昼雨霾，
燥田渴雨秋生埃。
烦君为觅为霖手，
倾倒天瓢泽九垓。
药炉汤鼎煮孤灯，
禅版蒲团老病僧。
儿女强修元夕供，
玉蛾先避雪鬅鬙。
同游不二境，
却有别离情。
为日添香火，
中原正用兵。
胜概今犹昨，
层楼栖燕雀。
但闻歌竹枝，
不见乘黄鹤。
南言蓴菜似羊酪，
北说荔枝如石榴。
自古论人多类此，
简编千载判悠悠。
万太神光涤世昏，
莫知谁信有乾坤。
三山眼底多尊宿，
那个来敲老观门。
深院春无限，
香风吹绿漪。
玉妃清梦醒，
花雨落燕脂。
不将杯酒破衰颜，
轹月凌风取鬓班。
隽永要同无味味，
雕搜聊乐不闲闲。
削成峭壁碧孱颜，
石罅高临毛发寒。
我有胸中一寸铁，
湛然如水绝波澜。
可怜河畔草青青，
锦缆牵江且缓行。
爱此淮南山水好，
问天乞得片时晴。
家住嵩山下，
好采旧山薇。
自省游泉石，
何曾不夜归。
草席蒲团不扫尘，
松闲石上似无人。
群阴欲午钟声动，
自煮溪蔬养幻身。
就食迁居蚁坟壤，
随风作舍蛛袅丝。
百年何处用三窟，
万事信缘安一枝。
金柅亭边柳拂城，
春风系马酒家吟。
尘埃满面无人识，
却得黄鹂作赏音。
俗士不足语，
之子谁与娱。
闭门但痴坐，
尔辈宁可无。
暑天频雨亦频晴，
帘外闲云重复轻。
珍重一壶酬绝唱，
向风遥想醉吟声。
不假东风次第吹，
笔匀春色一枝枝。
由来画看胜栽看，
免见朝开暮落时。
浅浅泸潇水，
粼粼碧玉光。
马蹄飞电疾，
突过板桥霜。
除月今朝吉日朝，
寒云断路韫天桥。
纷飞白雪象王窟，
骑底普贤在昨霄。
眇眇临风思美人，
荻花枫叶带离声。
夜深吻笛移船去，
三十六湾秋月明。
雪抵东野县，
晴值安丰车。
坐定取谈兄，
示以咫尺书。
安石开花比御衣，
绉红繁绿不能奇。
上林别有娇黄贵，
如剪冰绡衬玉肌。
一蓑一笠一孤舟，
万里江山独自游。
有人问我红尘事，
笑入芦花不点头。
江花岸柳太多情，
长逐春风管送迎。
我亦思归归未得，
夜窗愁听杜鹃声。
出剑门兮入剑门，
眼空寰宇一闲身。
杖挑一滴江南水，
散作西川劫外春。
斥出维垣令太师，
尽留群小凤凰池。
争知暗裹牵裾子，
元是屠家揣肉儿。
歌郎酒客尽知名，
画烛红妆作队迎。
檐竹萧萧香閤里，
花丛十月坐流莺。
此君腰不折，
玉立有余清。
晓窗拥鼻吟，
听渠落冰声。
壑底云香不等雷，
便携石鼎与俱来。
鹁鸠唤得西溪雨，
顿得春从齿颊回。
晚天凉意逗帘波，
行饭前除绿绽莎。
忽觉暗香侵袂下，
西风吹散贝多罗。
长安寄食半年馀，
重向人边乞荐书。
山路独归冲夜雪，
落斜骑马避柴车。
日望江云卧草庐，
烟波无处觅双鱼。
高僧相见能传语，
不写银笺小字书。
暮涛凝雪长淮水，
细雨飞梅五月天。
行子不须愁夜泊，
绿杨多处有人烟。
凭槛霏微松树烟，
陶潜曾用道林钱。
一声寒磬空心晓，
花雨知从第几天。
法华寺对竹溪庵，
野色晴空一抹蓝。
多少踏风人去后，
五妃墓道日三三。
秃雪盈巾面欲黧，
三间茅屋傍淮湄。
北湖不道无炊米，
也向衡门贴画鸡。
鳷鹊楼高百尺墙，
墙高元不碍笙簧。
君王对面如天远，
可笑梅娘不自量。
石头城下看春潮，
天堑长江万里遥。
渔人网得沉江锁，
犹似当年铁未消。
头上云忙雨欲来，
箬篷还转碧芦隈。
中流数点沾衣湿，
便放西山夕照开。
垂弧节过便春风，
入侍猩袍一点红。
殿上兽樽谁得饮，
汉廷诸老定输公。
痴绝儿童不耐穷，
搓酥缀蜡竞销鎔。
如何见得真风度，
须索天工岁一逢。
人言西府厌编摩，
归卧方山意若何。
出处无心亦无累，
宁知世上有风波。
读易年深眼易花，
尚余心力到诗家。
日长更有幽忧病，
临罢兰亭品建茶。
相君提我上天梯，
上得千层总是迷。
争似虎丘安稳坐，
清风明月与天齐。
不怨穷并佚，
能安小与卑。
何须立奇节，
展季即吾师。
白云山顶病禅师，
昔日公卿各赠诗。
行尽四方年八十，
却归荒寺有谁知。
贵不见渠面，
危曾活尔身。
柰何施一饭，
便责翳桑人。
蚓穿槁壤及黄泉，
蜂采花房与柳绵。
微蚋么麽殊嗜好，
以醯为蜜甕为天。
霜拂金鞍玉坠腰，
邻鸡催唤紫宸朝。
争如林下饱清梦，
残月半窗松影摇。
海兔上天星斗稀，
满身清影立多时。
望中欲倩姮娥手，
掷下秋香一两枝。
草木班中有此花，
暗香浮动影横斜。
古今陶写閒情性，
惟说西湖处士家。
沙鸥尽日戏江滨，
几度浮来几度沈。
渔笛一声惊起去，
依前飞下碧波心。
春来百物不入眼，
唯见此花堪断肠。
借问断肠缘底事，
罗衣曾似此花香。
城头欲上苦新泥，
暖气薰人软欲痴。
睡又不成行不是，
强来看打洛神碑。
乱山草斜出，
危冈竹倒悬。
人家春树里，
山色夕阳边。
汉苑花何处，
唐陵柏已空。
相逢大堤柳，
令我忆苏公。
当空焚片楮，
天马比骧腾。
不假韩韦画，
神通有法乘。
孤云独鸟本无依，
江海重逢故旧稀。
杨柳渐疏芦苇白，
可怜斜日送君归。
仙篆元非世俗书，
笔端会把鬼神驱。
当年笔迹今何在，
洞客争传笔叶符。
酒户棋兵孰与侪，
月宵曾遇六天街。
南燕到后怀君远，
时入楼东画舫斋。
一别迎銮十八秋，
重来意气落旄头。
平山老子不收拾，
南望端门泪雨流。
楚客秋思著黄叶，
吴姬夜歌停碧云。
声尽灯前各流泪，
水天凉冷雁离群。
白登计秘自堪羞，
相印犹归曲逆侯。
安用熊罢三十万，
平城遗有子孙忧。
滞留朝市常嫌闹，
放弃江湖也未闲。
孤舫粗穷千顷浪，
肩舆未尽百重山。
未暝先啼草际蛩，
石桥暗度晚花风。
归鸦不带残阳老，
留得林梢一抹红。
远钟入枕雪初晴，
衾铁棱棱梦不成。
起傍梅花读周易，
一窗明月四檐声。
古松偃蹇谷谽谺，
太华峰前野老家。
久客未归丹灶冷，
碧桃八十一番花。
平羌江上首空回，
慈姥岩前定把杯。
纵使石肠都忘却，
也应风雨送愁来。
雍公匹马立乾坤，
善念熏蒸到子孙。
富贵君家余事耳，
更将此念植仍昆。
林薄空蒙未见花，
萦纡一径向溪斜。
杖藜倚待船中客，
山崦同寻卖酒家。
不求田二顷，
只种桂为仁。
坐与兹山对，
静中天地春。
冬炎卉木未萧条，
暂倚蓬窗旅况销。
树架绿垂君子蔓，
崖林红破美人蕉。
言下随机见物情，
看看狱路草还生。
旅人莫怪无鱼食，
直为寒江水至清。
蚕馆春晴阴绿桑，
亲蚕天气日初长。
九嫔参酌前朝礼，
须戴金钗十二行。
萧萧西日惨无辉，
寂历空山海四围。
莫向洪波怨亡国，
也胜行酒着青衣。
天教桃李作舆台，
故遣寒梅第一开。
凭仗幽人收艾纳，
国香和雨入青苔。
狱成冤雪晚云开，
豸角威清塞雁回。
飞将送迎遥避马，
离亭不敢劝金杯。
水上蜻蜓木上蝉，
醯鸡飞舞瓮中天。
如何尔独多情思，
结得千花百卉缘。
骚灵不可见，
楚些竟谁闻。
欲采蘋花去，
沧州隔暮云。
六军刚要非杨妃，
空使君王血泪垂。
何事国忠诛死后，
不将林甫更鞭尸。
望断碧云无白衣，
一春长是独醒时。
烦君卷舌东风里，
休劝饥人食肉糜。
元会初分庭燎光，
君王亲御紫霞觞。
不知五夜春多少，
白日犹闻蜡炬香。
只把农功作己忧，
不将岁事与天谋。
官修事举文书静，
一室高眠粥似稠。
学道悠悠未见功，
敢言凡质有仙风。
他年一钵江湖去，
先向苕溪访葛洪。
几经富庶几离乱，
富庶欢娱离乱愁。
只有秦淮一片月，
溶溶无意照千秋。
曲江南陌乱垂烟，
勾引春风入管弦。
惆怅几株憔悴尽，
与人长系别离船。
虽言逐队向长门，
十载何曾识至尊。
命薄不教人见妒，
始知无宠是君恩。
寒雪飘飘白昼昏，
征骢晓发向孤村。
途中风物来时异，
吟罢新诗击酒尊。
看书已怪短檠灯，
觅句犹锵涧水声。
诗瘦近来惟有骨，
可怜辛苦为虚名。
溪烟一缕起前滩，
急雨俄吞四面山。
造化等闲成壮观，
月明却送钓船还。
近水疏篱竹半侵，
枝南枝北弄晴阴。
不因老眼分明见，
辜负凌寒一寸心。
浮生已付四宜休，
老病光阴黄叶秋。
底用燕嬉居画舫，
何妨飘忽悟虚舟。
道向毗陵岂是归，
客中谁与换春衣。
今夜孤舟行近远，
子荆零雨正霏霏。
散漫飞绵阿娜枝，
家家眺赏霁霜威。
尽将烟叶偷眉妩，
不为章街走马归。
傍湖千树玉参差，
湖面轻风落钓丝。
晚色晴阴正商略，
断云来去半犹痴。
水中盐味浑相似，
色里胶青不较多。
暗不谓无明不有，
看时不见转譊讹。
南枝不与北枝同，
及早开时及早空。
莫笑北枝开较晚，
前头毕竟有春风。
池上春风动白苹，
池边清浅见金鳞。
新波已纵游鱼乐，
调笑江头结网人。
橘花香覆白蘋洲，
江引轻帆入远游。
千里云天风雨夕，
忆君不敢再登楼。
世故纷纭剧蝟毛，
利名海里火销膏。
何如道院三更雨，
稽古功成秋兔毫。
谢堂新句入清歌，
雨箔风帘有燕过。
未免芳辰叹心赏，
始知犹患陆才多。
银花凿落从君劝，
金屑琵琶为我弹。
不独送春兼送老，
更尝一着更听看。
杨柳阴浓水鸟啼，
豆花初放麦苗齐。
牙逢尽道今年好，
四月平阳米价低。
寿客尤宜在寿乡，
钿花的皪傲新霜。
更歌华寿今归去，
尚有渊明野趣香。
湛湛碧涟漪，
老松欹侧卧。
悠扬绿萝影，
下拂波纹破。
纷纷枝叶漫推寻，
到底根株只在心。
莫笑无弦陶靖节，
个中三叹有遗音。
重台谖草初离土，
百叶缃梅已满枝。
莫道山家杀风景，
也能醉倒向东篱。
朋来济济尽嘉宾，
饮兴翩翩笑语真。
绝胜谪仙邀月醉，
当时和影只三人。
洞房昨夜停红烛，
待晓堂前拜舅姑。
妆罢低声问夫婿，
画眉深浅入时无。
年去年来秋更春，
魏家园庙已成尘。
只今惟有西陵在，
无复当时歌舞人。
问讯人间几日期，
谓言何处是瑶池。
玉杯饮罢梦中醉，
不记神游话别时。
前日看花心未足，
狂风暴雨忽无凭。
此身不及深溪水，
随得残红出武陵。
大施门开无拥塞，
何须远劫方修得。
只要无心直下休，
一颗圆光非异色。
中尊严祀典，
鬯未裸而实。
将裸而实彝，
礼文知有秩。
宝缕千祥集，
灵符百疫奔。
天人无限福，
未老见曾孙。
知已从来自有天，
除书宁复待人传。
青云直上非逾分，
占上声名五十年。
待船三五立江干，
眼欲穿时夜渐阑。
若使长年期不至，
江流便作汨罗看。
蜀山消雪蜀江深，
郎来妾去斗歌吟。
峡中自古多情地，
楚王神女在山阴。
竹宫幽邃寂无声，
风静空悬五色旌。
月色照人清沁骨，
万松深处数寒更。
一尊易致蒲萄酒，
万里难逢鹳鹊楼。
何日群胡遗种尽，
关河形胜得重游。
哀刘泣玉太淋漓，
棋后何须更说棋。
闻道辽阳生窜日，
无人敢作送行诗。
春禽叶底引圆吭，
临罢黄庭日正长。
满院柳花寒食後，
旋钻新火爇炉香。
谷中谁弹琴，
琴响谷冥寂。
因君扣商调，
草虫惊暗壁。
表里通明不假雕，
冷于春雪白于瑶。
朝来送在凉床上，
只怕风吹日炙销。
大道要为天下公，
割吾所爱以归侬。
北窗不在西湖上，
惊见飞来湖上峰。
灯窗仍有卷披黄，
此地重来似故乡。
安得清江都是酒，
胜金满屋笏堆床。
素壁青灯暗，
红炉夜火深。
雪花窗外白，
一片岁寒心。
世间凡马那知数，
便觉从今一洗空。
不遣奚奴严玉勒，
恐因风雨渺龙宫。
终日平沙望渺弥，
青林何许近渔矶。
波冲侧岸深蒲靡，
一点穿人翠碧飞。
色白还应及雪衣，
嘴红毛绿语仍奇。
年年锁在金笼里，
何似陇山闲处飞。
吕园未肯轻沽我，
且寄田家砌下栽。
他日秋花媚重九，
清香知自故人来。
吴宫烟冷水迢迢，
当日齐腰雪未消。
腊月今朝二十五，
今朝未是拜年朝。
鹤下紫阁云，
沈沈翠微雨。
独坐正无言，
孤庄一声杵。
古来无此战争功，
日日戈船卷海风。
一遇灵鳌开睡眼，
六朝灰尽九江空。
碧桃花下试枰棋，
误算筹先一著低。
轮却钿钗双翡翠，
可胜重劝玉东西。
若非韩信难除项，
不得萧何莫制韩。
天下须知无一手，
苟非高祖用萧难。
山下芙蕖云锦裳，
宝瓶净供坐生凉。
南薰真是社中友，
清润时飘衣袂香。
径山收得江西信，
藏在山中五百年。
转送相模贤太守，
不烦点破任天然。
君登青云去，
予望青山归。
云山从此别，
泪湿薜萝衣。
忆昨雨多泥又深，
犹能携妓远过寻。
满空乱雪花相似，
何事居然无赏心。
此水虽非禹凿开，
废丘山下重萦回。
莫言只解东流去，
曾使章邯自杀来。
黄鸟声中春意深，
百花如梦已消沉。
午窗睡觉心无事，
行过溪南看绿阴。
当日宜阳号别都，
奈何韩国特区区。
子房不得宣遗恨，
博浪沙中中副车。
传得新诗过半年，
故应松柏尚苍然。
要持尊酒为君寿，
邂逅门前有过船。
一入侯门海样深，
漫留名字恨行人。
夜来彷佛高唐梦，
独恐行云意未真。
飞雪蔽空无鸟迹，
长山颠壑有人居。
浩浩天地知谁坐，
酌酒敌寒犹读书。
黄冠道士老而癯，
相对谈玄一事无。
劝我莫教沉宦海，
人间亦自有仙都。
愁中待醉何曾醉，
梦裹还家不是家。
输与山行穷学究，
一筇一笠看梅花。
往岁潇湘一相见，
诗成野逸笔狂颠。
近闻归住长安寺，
松老书窗又几年。
色染蔷薇水麝薰，
静中时有暗香闻。
上人生怕花料理，
未信真能恼石君。
龙济兴云雨遍施，
圣凡不落与谁齐。
能持地藏无空印，
具足圆方始不疑。
橙花亦娟娟，
照水弄清白。
孤香少人知，
黄蜂自为客。
不复问无违，
祗应懿子知。
尚愁人不省，
以礼告樊迟。
忙忙负乘两何殊，
往复由来出此途。
争似不才闲处坐，
平时云水绕衣裾。
一掷神杯定吉凶，
再占重卜转灵通。
分明见了今年事，
却说明年事不同。
寒江夜雨声潺潺，
晓云遮尽仙人山。
遥知玄豹在深处，
下笑羁绊泥涂间。
晓雨泉争向，
春山莺乱啼。
流云两三片，
移过石桥西。
身似庵居老病僧，
罢参不复系行縢。
梦中忽在三泉驿，
庭树鸣枭鬼弄灯。
山中兰叶径，
城外李桃园。
岂知人事静，
不觉鸟声喧。
秋风吹尽旧庭柯，
黄叶丹枫客里过。
一点禅灯半轮月，
今宵寒较昨宵多。
慈圣宫中每发心，
几将大藏供丛林。
内人也自承风旨，
舍与中官安奉金。
去国辞家谪异方，
中心自怪少忧伤。
为寻庄子知归处，
认得无何是本乡。
素衣缟服道家流，
羽化江湖作白鸥。
清节夷齐无以过，
可怜不解饿沧洲。
得君真似指南车，
杖策方图问燕居。
吾欲忘言观道妙，
六经俱是不完书。
一百禅和三十州，
无绳自缚万山头。
谁是护生谁是杀，
白云影里铁船浮。
华夷图上见洋川，
知在青山绿水边。
官闲最好游僧舍，
江近应须买钓船。
玉箸真文久不兴，
李斯传到李阳冰。
正悲千载无来者，
果见僧中有个僧。
殿上从来好功德，
如何侍者却疑惑。
赵州露出赤心肝，
问著依然墨漆黑。
仙人左手把长箭，
欲射日乌乌不栖。
何事离情畏明发，
一心唯恨汝南鸡。
真人升去寂无音，
徒指空坛说杏林。
讲道虽非夫子惠，
此心还是爱人心。
浦出西江有此名，
道源澄湛自天成。
屋头松树年多少，
曾识濂溪授二程。
渔歌樵语隔溪村，
沙上牛归小径分。
烟树参差片帆落，
半川斜日九峰云。
救兵方至强抽军，
与贼开城是简文。
曲项琵琶催酒处，
不图为乐向谁云。
青女出骖鸾，
负恃天然色。
一等淡梳妆，
太真迎虢国。
阳关一曲水东流，
灯火旌阳一钓舟。
我自只如常日醉，
满川风月替人愁。
唤起田公趁晓耕，
香云已带泻檐声。
如何乞取摩空手，
为挽天河洗甲兵。
孔子九思频点检，
曾参三省重绸缪。
事来若也参思省，
事过何因有悔尤。
无味之中味最长，
东湖居士独先尝。
乃知此药真良药，
何必求他肘后方。
观君潇湘图，
起我濠上心。
短褐波涛旧，
秋雨菰蒲深。
般若须将法相宗，
四生九类化归空。
离然庆物随缘境，
自是凡夫道不通。
莫道今人不古如，
分明气象鲁之洙。
坤爻六二知何义，
试叩胶庠学易徒。
剪酥蹙锦上林花，
晓怯春寒不放开。
蓦听一声挝羯鼓，
檀心远送异香来。
水月一联诗，
桃杏不敢近。
卷锦归之梅，
梅花无可逊。
长楸走马却归来，
雉挟春骄未应媒。
不信杏梁双燕语，
日长帘幙有风开。
二十四番花信风，
川原无处着繁红。
逢人谩说燕宫旧，
废址荒营暝霭空。
声色於渠何有哉，
银潢刷羽雪皑皑。
天边亦是閒游耳，
争向人间问去来。
素纨摇月坐高堂，
病暍应无困道傍。
好倩丰隆吹火伞，
人间各受一襟凉。
共处十年真岁寒，
山边水边相盘桓。
拶倒几回扶不起，
未尝说著祖师关。
仙苑名花取次妆，
冬冬羯鼓谩催芳。
春风不费纤毫力，
拂掠枝头便有香。
天街追逐边尘乱，
更点听残钟鼓院。
归舟便觉昔年非，
高枕已忘前日倦。
碧蹄新压步初成，
玉色郎君弄影行。
赚杀唱歌楼上女，
伊州误作石州声。
读罢羲文先后天，
萧然一室袅寒烟。
山中岁月那知得，
但见梅花又一年。
病著心华须佛治，
老僧眼缬要经遮。
勿逢萝月五禅偈，
绝胜卢仝七碗茶。
鸡作苍鹰拏鳖鼻，
鸭为金翅作狞龙。
空王以此垂洪范，
锦上铺花知几重。
杜门本畏人，
门开自无客。
孤坐忽三年，
心空无一物。
饮露身何洁，
吟风韵更长。
斜阳千万树，
无处避螳螂。
黑蚁旋磨千里错，
巴蛇吞象三年觉。
日光天子转须弥，
失眼众生问演若。
衰老百无堪，
担头入闹篮。
生涯何所有，
弥勒是同龛。
客窗不作侯鲭梦，
随分鱼虾荐一杯。
食指怪生连夜动，
敲门郭索送诗来。
贫贱侵凌富贵骄，
功名无复在刍荛。
将军北面师降虏，
此事人间久寂寥。
身随虚空如梦觉，
万机截断任天真。
单单留得娘生口，
个事如何说向人。
亭亭青盖倚宫妆，
新浴温泉体自香。
暂借清风来一霎，
欲披云锦见蜂房。
忠教传家大府开，
苍生久已待盐梅。
我虽潦倒山林下，
会听中天紫诏来。
城里锹犹热，
山中寒已浓。
紫檀时小炷，
危坐听晨钟。
画角吹来岁月深，
谯楼无古亦无今。
不如归我龙山去，
松柏青青何处寻。
扁上金书洞府名，
沉沉珠树彩云轻。
碧桃风卷箫声去，
弄玉乘鸾看月明。
四围绿水绕重重，
孤阁高撑渺渺中。
人在阁中忧思远，
应随水到海涯东。
湖亭饮酒对新鹅，
金错杯中卷白波。
村鼓冬冬更堪忆，
画船照水采菱歌。
极目云天意已舒，
迎人草树绿扶疏。
望中孤塔松江近，
便有小船来卖鱼。
断岸临江渚，
风声瑟瑟寒。
苍髯五君子，
莫作大夫看。
午醉醒来一梦非，
忽忽玉树逐春归。
臙脂却作千年计，
不似愁魂四散飞。
眼中无翳休挑刮，
镜上无尘不用磨。
信脚出门行大路，
横担拄杖唱山歌。
一株坐断宝花台，
水雪光中眼倦开。
无事暗香浮鼻观，
思量也自识花来。
燕居侍立出扶行，
见汝成童我眼明。
但使乡闾称善士，
布衣未必媿公卿。
老翁似女女如男，
男女无分总一般。
口角有髭皆拔尽，
须眉却作妇人颜。
深尊明烛意何穷，
渐喜南行背朔风。
吴粤去来将万里，
人情多在绝交中。
莫遣潇湘双鲤来，
归心生怕晓禽催。
咄嗟新转渠渠屋，
寒士欢颜正尔开。
半江云湿欲成雨，
两岸水浑初退潮。
短短竹篱花朵压，
深深麦坞雉媒娇。
我怜贞白重寒芳，
小径低丛淡薄妆。
谢女黄昏吟作雪，
天然别是一般香。
秋风褭褭动高旌，
玉帐分弓射虏营。
已收滴博云间戍，
更夺蓬婆雪外城。
结绮临春成草莽，
繁华都入暮烟中。
后庭玉树迎秋色，
犹带张妃脸上红。
半朽临风树，
多情立马人。
开元一株柳，
长庆二年春。
老僧搘竹面如灰，
门闭寒云冷不开。
车马纷纷多少客，
端知不是爱山来。
殿庐宫烛对风帘，
郎舍修篁共一檐。
别日苦多良晤少，
掺祛不耐雨纤纤。
小楼风定月初斜，
紫玉新枝绾落霞。
睡起不堪重秉烛，
春来愁杀海棠花。
王氏家山昔在兹，
陆机为赋陆云诗。
青莲香匝东西宇，
日月与僧无尽时。
画虎屠龙叹旧图，
血书才了凤睛枯。
迄今十丈鄱阳水，
流尽当年泪点无。
一拳浮屿涌青苍，
砥柱中流廿里长。
添个琼楼并玉宇，
蓬莱端在水中央。
伏阁朝廷一谏官，
白头武将亦欢颜。
要知此喜非私喜，
为救孤忠去巨奸。
软如新竹管初齐，
粉腻红轻样可携。
谁与诗人偎槛看，
好于笺墨并分题。
带雨飞来燕一双，
问伊何事为春忙。
野人不解呢喃意，
勉强搜吟对麦光。
一簪华发雪萧萧，
流景星驰道转遥。
拨倦寒炉鸡唱晓，
春风携手赵州桥。
风吹雨洗玉猗猗，
云捲霞舒锦陆离。
竹夹桃花花映竹，
雅如翠障绣西施。
舍南舍北雪犹存，
诚对东风问小园。
一夜小园开似雪，
暗香浮动月黄昏。
利出私情害万端，
义循天理乐而安。
是非得失分霄壤，
相去其初一发间。
邂逅相随一日闲，
或缘香火共灵山。
夕阳兴罢黄尘陌，
直似蓬莱堕世间。
与物无营但欲眼，
客来从笑腹便便。
秋生淮海凉如水，
得句还应梦阿连。
汉主何时放逐臣，
江边几度送归人。
同官岁岁先辞满，
唯有青山伴老身。
不待莺花上巳天，
炎方物候得春先。
小桃树底残红遍，
刚值灯期意惘然。
汜水鸿沟楚汉间，
跳兵走马百重山。
如何咫尺商於地，
便有园公绮季闲。
玉瀣乘旒晚，
天浆满珞秋。
孟佗消不得，
压取换凉州。
当年婺女三人别，
今日姑溪一席同。
老去光阴能有几，
相逢莫放酒杯空。
为惜年光自不支，
西楼谁唱送春词。
出门何处无芳草，
欲倩东风住少时。
爪距深藏独露冠，
紫茸簇出弄清寒。
五更月下朦胧看，
只欠一声惊夜阑。
研朱滴露月三更，
见说群书作堵环。
君自苦於经传癖，
不如借我去看山。
抱琴时作醉翁吟，
吟罢霞觞对月斟。
客有可人期不至，
相思隔断暮云深。
何年杖锡此徘徊，
天下真官为我来。
芝圃鹤归香火冷，
石基空锁旧莓苔。
当年志气尽豪英，
便把文章作六经。
堪笑从前大昏草，
十年方见服膺人。
身如椰子胆如天，
喝道来参栗棘禅。
按下云头轻领过，
口皮元只在唇边。
寒时暖处坐，
热时凉处行。
众生不异佛，
佛即是众生。
忍剑尤为花木灾，
园林不贷一株梅。
呼童偏县无寻处，
安得成丛插烛来。
初约看花花已尽，
重新邀客客应欢。
真花既不能长艳，
画在霜纨更好看。
暑伏凉又生，
虫吟叶已故。
壮日苦不常，
翻书落寒蠹。
万卉千葩自不同，
吹开只是一般风。
对花不见花开处，
动恐嬉游兴易穷。
晓思欢欣晚思愁，
绕篱萦架太娇柔。
木犀未发芙蓉落，
买断西风恣意秋。
南风作雨北风休，
岂是春云得自由。
只者天时过湖得，
长年报道不须愁。
短帽轻盈出晚峦，
儿童夹道竞来看。
老夫何足惊人眼，
为有猿猴把钓竿。
带识髑髅拨死尸，
个中许道实难为。
任渠碎我骨消散，
终须不赚释迦儿。
送客都回我独前，
何人开此竹间轩。
滩声悲壮夜蝉咽，
并入小窗供不眠。
一时言志圣师前，
鼓瑟声中三月天。
谁识咏归真乐意，
如何却向画图传。
轻烟薄雾锁平川，
全似江南二月天。
昨夜溪头新雨过，
分明洗出太平年。
青楼临大道，
一上一回老。
所思终不来，
极目伤春草。
舟船摇摇大巫前，
松前丝萝望缠绵。
屏风角轩恰匝背，
心在山头人倚船。
秋风忽起家山意，
流落天涯叹憔悴。
古寺不挂寰瀛图，
终南山翁何处至。
百尺星桥卧彩虹，
青天飞镜水涵空。
凭君看尽人间月，
谁似湖山枕簟中。
檐角查查鹊语轻，
窗棂澹澹日痕生。
清愁不逐炉香散，
旋啜寒齑解宿酲。
当年高甲已登科，
读尽人间万卷书。
今日一身天地窄，
思量好事不如无。
画角初鸣残照微，
营营鞍马往来稀。
相逢士卒皆垂泪，
八座朝天何日归。
玉谢风流盟未寒，
枝藤杯酒翠微间。
松花半落春山暮，
云满一溪春水闲。
白玉为竿丁字成，
黄金绣带短长轻。
强遮天上花颜色，
不隔云中语笑声。
偶来俯沧波，
遥见生白苹。
望望不得上，
笑彼涉江人。
自古兴衰皆有数，
移来旧碣作新碑。
少会会见重磨日，
还忆今朝刻字时。
泖湖有路接天津，
万顷银花小浪匀。
安得满船都是酒，
船中更载浣纱人。
昔曾驱瘦马，
冲雪过荣阳。
不悟当时景，
萧然在此堂。
我来点检春踪迹，
山北山南绿暗丛。
留与骚人做秋本，
花根一点著泥红。
迢递投前店，
飕飗守破窗。
一灯明复暗，
顾影不成双。
灯心刺著石人脚，
火急去请周医博。
路逢庞公相借问，
六月日头干晒却。
山人犹未出山时，
风月云烟总为诗。
笑问年来间何阔，
此盟应有此君知。
黄粱未熟任推移，
堪笑年年一局棋。
说与山中老居士，
从今樱笋岁相期。
傅说济川空道在，
彦方贩鬻叹时难。
年来惟有樽空虑，
一任滔滔溉倒澜。
洒洒词源峡水倾，
何时幸望遂班荆。
却嫌不舞羞知己，
愿让高轩御李生。
银潢万丈下嵯峨，
想是天孙挂玉梭。
休道此泉丝样小，
涓涓将见作江河。
拨置文书强作閒，
佩壶聊得共跻攀。
归云不识游人意，
遮尽江南一带山。
琅然醉读离骚经，
一鹤闻之来中庭。
童子屡麾不肯去，
直凑樽前侧顶听。
信知如是是，
如是是非是。
真如无是非，
咄哉休瞌睡。
柿叶翻红霜景秋，
碧天如水倚红楼。
隔窗爱竹有人问，
遣向邻房觅户钩。
偶来松树下，
高枕石头眠。
山中无历日，
寒尽不知年。
分别名相不知休，
阳焰空花岂可求。
龙舟旧阁闲田地，
一度赢来方始休。
身世总为闲伎俩，
生前须了恶因缘。
把茅约子归云壑，
品字柴头坐说禅。
曲江宴罢注官旋，
亲旧肥家有酒舡。
我老学农虽未遂，
谷分一石准羊肩。
荧荧目色为生寒，
蛮獠歌呼意自閒。
莫倚便能探虎穴，
势卑还长越王炎。
何曾一事扰中扃，
醉便投床林亦清。
书卷犹嫌旧时习，
未能熟处放教生。
两人对酌山花开，
青天露坐始此回。
嗟我与君皆老矣，
且尽尊前有限杯。
抱玉三朝楚，
怀书十上秦。
年年洛阳陌，
花鸟弄归人。
寒声策策琅玕碧，
香气浮浮菡萏红。
六月人间苦炎热，
独搔残雪月明中。
后土祠前路，
金鞍忆旧游。
春风双燕子，
浑似在扬州。
百神斋祭相随遍，
寻竹看山亦共行。
明日城西送君去，
旧游重到独题名。
柔条疏蔓绿交加，
烟锁云涵去路赊。
绣绂貂缨无处问，
空余鸡犬两三家。
道吾当年不肯道，
渐源中路没商量。
先师灵骨今犹在，
无用扶锹上法堂。
著我数椽浮翠碧，
借公一水漾琉璃。
心闲境乐镇长好，
拈起风光总是诗。
春来日日到西林，
飞锡经行不可寻。
莲池旧是无波水，
莫逐狂风起浪心。
路绕山根石磴斜，
小桥流水树交加。
柴门半掩无人到，
五里牌边三四家。
去岁别南岳，
前年返泐潭。
临机一句子，
今日遇同参。
香苞吹尽翠成围，
墙角萧萧一径微。
已喜轩窗无俗韵，
更怜风月有清辉。
方雨江流红，
示霜芦花紫。
寂寂远帆来，
拍拍晴鸥起。
山郡人来水郡游，
雁惊秋色向南州。
日长意懒无消遣，
醉劈芙蓉付水流。
一曲回看天鉴池，
一边草木与云齐。
金龙玉简无寻处，
花自春风鸟自啼。
卉木争供众妙薰，
春工试手为裁成。
纷纷落蕊莺边雨，
寂寂游丝燕外晴。
客路无媒类转逢，
人间薄命是丹枫。
胭脂纵似桃花色，
难挽春光二月红。
谢家兰树有清芬，
每诵澄江却忆君。
想得山庄长夏里，
石床眠看度墙云。
前辈不可见，
古道邈难寻。
何时赤松子，
相与归山阴。
五云无处问新亭，
月里乘舟夜半行。
不见藤花相掩映，
乡人遥指画溪名。
孤根忆向雪中移，
早被春风次第知。
夺汝岩栖近城郭，
多应相怨不相思。
千里及归鸿，
半天河影东。
家人森户外，
笑拥白头翁。
少年意气十分强，
河广期凭一苇航。
老去结庐渔舍畔，
笑看凫雁往来忙。
月色如霜不粟肌，
月光如水不沾衣。
一年没赛中元节，
政是初凉未冷时。
长夏山村诗兴幽，
趁淡多在碧泉头。
松阴满地凝空翠，
肯逐朱门褦襶流。
远望蓬莱去学仙，
途中忽遇李先生。
还丹一粒吞还吐，
回首空山独自行。
万木垂垂欲改柯，
根萌焦渴奈春何。
晚来础汗南风壮，
会有溪云载雨过。
文陛初辞咫尺颜，
恩深犹缀辅臣班。
汉庭旧友凋零尽，
独拥双旌入武关。
客到暂冠带，
客归还上关。
朱门客如市，
岂得似林间。
间来汲水浸菖蒲，
净洗尘埃半点无。
濯得老根如法瘦，
养教矮叶十分臞。
一树新栽益四邻，
野夫如到旧山春。
树成多是人先老，
垂白看他攀折人。
湖上飞来小祝融，
群青在侧一居中。
何当容众常相下，
不必称孤触自雄。
汉殿千门锦绣开，
不堪一夜柏梁灾。
鲁般骨朽萧何死，
肠断无人为取材。
三十六溪清浅水，
二十四重高下山。
卓锡自地风雨厄，
不然俗驾便须还。
绿叶层枝与桂同，
花开蒂软怯迎风。
经年满院天香散，
不待秋清八月中。
不胜方寸乱，
岂暇二心持。
忍矣王陵将，
贤哉徐庶辞。
学道深山许老人，
留名万代不关身。
劝君多买长安酒，
南陌东城占取春。
天上归来睡九春，
一封黄牒拜除新。
赤城洞府今为主，
抚掌群仙总是宾。
滞梦停愁乱性灵，
安眠灭念闭幽扃。
体中忽觉有佳处，
读易一肩如酒醒。
景帝陵前野草花，
也曾沾被旧繁华。
只今开遍无人管，
付与牛羊卧日斜。
月窟孀娥不惜栽，
和风分付天下来。
欲知仙艳无穷处，
不隔人间朔望开。
临别哦诗比赠兰，
圣贤学问贵先难。
归与休用嗟离索，
来岁时时到岁寒。
凝碧池头蘸翠涟，
凤皇楼畔簇晴烟。
新词欲咏知难咏，
说与双成入管弦。
电扫风驱寇已平，
雄心又向幕南庭。
君王自守苞桑戒，
不侈边功纪汗青。
语不能工恨作堆，
撚髭空对翠屏开。
清吟赖有雕龙手，
绣段联翩诏后来。
刊落间枝叶，
推寻到本根。
始知酬酢处，
无化不乾坤。
江边栏槛竹中斋，
缘我频能扫又开。
茅屋苍苔唤归去，
来禽青李待书来。
年来饮酒不濡唇，
蘸甲今朝始为君。
颇似昌黎当日语，
人皆劝我若无闻。
风和日永饱食已，
雨急天寒户不开。
遇此佳时无一事，
搘床高枕听咍台。
坐久方知春昼长，
静中心地自清凉。
人人圆觉何曾觉，
但见尘劳尽日狂。
城中雪一尺，
山中雪一丈。
地上都巳消，
却在松梢上。
手内青蛇凌白日，
洞中仙果艳长春。
须知物外烟霞客，
不是尘中磨镜人。
莫问扬州桃叶生，
渡江今日得风晴。
长沙子弟更相笑，
上到隋堤便住营。
桂香尘处减，
练影月前空。
定惑由关吏，
徒嗟塞上翁。
照夜直为明月侣，
倚风先作艳阳煤。
多情欲著红妆面，
故上含章白玉台。
十年杀气盛，
百万攻一城。
贼臣表逆节，
胡骑忽纵横。
堂依山麓净风烟，
松竹窗虚小有天。
汲火炷香供佛后，
蒲团燕坐得安禅。
洞丁徭户尽归耕，
篁竹无人弄寸兵。
要识二天恩德广，
黄云千里见秋成。
若谓平常心是道，
枝蔓向上更生枝。
贴肉汗衫如脱了，
唤来眼上与安眉。
步侍车舆幽厄中，
犹将古训启君衷。
他时改葬怀瞻望，
可见当年授受功。
偶步忘归远，
心闲逸兴增。
山深知有寺，
路尽不逢僧。
南闽不废祥兴朔，
西蜀仍闻艺祖孙。
会与英雄消积恨，
直从龙凤定中原。
老来漫有爱山心，
酒少茶多却不禁。
一夜上方欹客枕，
隔窗自伴冷猿吟。
旧说吾邦岩谷多，
历观无愈此嵯峨。
今朝唤渡仍冲雨，
惭愧溪神不我诃。
西南积水远，
老病喜生归。
此地故人别，
空馀泪满衣。
前时临别语堪哀，
后会无期首重回。
我有巾山缘未继，
半年两度入城来。
我亦年来养气工，
黄茅丹鼎欲生茸。
蓬莱咫尺真堪玩，
底恨三年弱水风。
紫府归期断，
芳洲别思迢。
黄金作人世，
只被岁寒消。
山海吾乡备，
移供不厌餐。
恰如行建剑，
幽景享多般。
掌似平芜远际空，
湾湾曲曲水相通。
芦汀蓼渚新秋里，
一段浓蓝一段红。
一见君王认未真，
依稀聊记梦中身。
闲窗试作丹青像，
阿监惊看拜圣人。
当年君子成猿鹤，
物公谁能不怆神。
奋翼一归霄汉后，
安知不作艾封人。
千载昌期尚此逢，
询谋多在布韦中。
南归已后锺山集，
犹忆君王代尘松。
东关白塔何由见，
异日曾惊堠子频。
千顷波涛风雨里，
夜深孤载一愁人。
閒飞芦苇疑成序，
独立菰蒲似不群。
愁思无边烟水阔，
画家诗境合平分。
长天漠漠水边空，
云淡风微两两鸿。
南北不知缘底事，
一生半落往来中。
过眼浮云齐剑吷，
会心真趣付炉尖。
羲皇弭节前余路，
日景方中未迫崦。
昔有高人示化权，
曾随杖锡涌甘泉。
岩穿细孔成池沼，
香积僧庖待涤蠲。
青门柳枝软无力，
东风吹作黄金色。
街东酒薄醉易醒，
满眼春愁销不得。
颇忆家山好，
去乡兹六年。
此间行乐地，
小有洞庭天。
粟无人馈方差快，
门有僧敲未绝幽。
岂是耄荒深绝物，
从来不惯惹闲愁。
畏老身全老，
逢春解惜春。
今年看花伴，
已少去年人。
处处笙歌彻夜喧，
香车宝马烂盈门。
河灯万点飞星斗，
应改中元作上元。
少室岩前路不遥，
毫芒才拟便迢迢。
西湖湖上晚来看，
小艇轻风落画桡。
秋後风光雨後山，
满城流水碧潺潺。
烟云好处无多子，
及取昏鸦未到间。
水云遇夜须投宿，
饭饱何妨又进程。
山主岂徒开接待，
养鸡意在五更鸣。
翠叶离披傍竹林，
几年雨露受恩深。
绿章封事今无用，
空对西风抱赤心。
烟雨苍茫暗一林，
长鑱木柄欲相寻。
无因却致韩康伯，
枨触中原万里心。
瓶锡当年寄此间，
山云冉冉水潺湲。
而今重到经行处，
一会水云犹俨然。
八十翁翁著绣靴，
踏开幽洞笑呵呵。
傍人指点忘归路，
不觉腰间烂斧柯。
脱巾枕手仰哦诗，
醉上诸滩总不知。
回看他船上滩苦，
方知它看我船时。
银甲弹开香粉坠，
金盘堆起乳花圆。
乞君东阁长生供，
寿我北堂难老仙。
苔径傍岩斜，
林间是道家。
夜潭鱼戏月，
春地鹿眠花。
孤蓬短榜泝河流，
无赖寒侵紫绮裘。
召伯埭南春欲尽，
为公重赋畔牢愁。
我爱铜官乐，
千年未拟还。
要须回舞袖，
拂尽五松山。
闻道韶阳一亩宫，
居民奉祀曲江公。
凭君到日酹尊酒，
醖藉风流事事同。
居民覆其屋，
大半施白瓦。
山际两三家，
如经新雪下。
簇簇烟林挂酒帘，
山藏古寺寂无僧。
瘦筇便欲幽寻去，
隔岸小舟呼不应。
晴江暗涨岸吹沙，
山畔船冲树杪斜。
城郭半淹桥市闹，
鹭鸶缭绕入人家。
万仞山头放一丝，
争吟好句记当时。
能诗若不能垂钓，
祗恐先生不受诗。
碧空一片水云飞，
竹里人家午唱鸡。
江路雨晴芳草润，
杖藜行遍水东西。
十二峰前富贵家，
乱离不复旧繁华。
亭台寂寂无不到，
流泉东风自落花。
一指头禅用不穷，
一刀匕药去凌空。
汗牛充栋成何事，
堪笑迂儒错用功。
秋深水国候来鸿，
一夜悲凉见朔风。
行遍冉泾无语者，
听松阁上哭涯翁。
可怜霜月暂相依，
莫向衡阳趁逐飞。
同是江南寒夜客，
羽毛单薄稻粱微。
水远沉来信，
山长叠去愁。
夜深关月白，
休凭驿边楼。
深宫永日镇长闲，
心静多繙蘂笈篇。
侍女身留香案侧，
旋燔金饼炷炉烟。
十方同聚会，
个个学无为。
此是选佛场，
心空及第归。
一丘自足更何营，
万里福州长在眼。
莫愁风景异山河，
晴天云荫清峰晚。
菰米飘香白小肥，
汀鸿沙鹭狎晴晖。
太湖天接吴松阔，
莫近能言鸭畔飞。
岧峣嫩绿间妖戏，
碧对琼花潋滟中。
一段天机犹织就，
宜为宅畔锦屏风。
醉墨纷纷尽雅才，
等閒携酒探花来。
笙歌已散游人去，
更逐东风拾落梅。
饮啄飞鸣各后先，
当时操笔想中传。
生来野态无拘束，
万里秋风自在天。
遍索天地间，
彼此最痴癖。
主人幸未来，
与君为莫逆。
弦歌到处即熙然，
桑柘青含淡淡烟。
肯倩奇花树民怨，
为人岁岁作春妍。
早秋惊落叶，
飘零似客心。
翻飞未肯下，
犹言惜故林。
宿雨飞花阻撷芳，
寄题端欲为增光。
何时登揽快晴日，
瀹茗挥毫看瑞香。
老圃相传秋后菘，
砖炉石铫一年冬。
宁知迟种迟於我，
又见南薰上番风。
六载雪山修，
几科没合杀。
半夜睹明星，
和盲勃睟瞎。
笠泽诗名千载香，
一回一读断人肠。
晚唐异味同谁赏，
近日诗人轻晚唐。
鹊巢不见委空枝，
透彻机关在险时。
自从非无禅可问，
多因险处怕人窥。
此山已是胜天台，
峰顶寥寥正眼开。
无限水云难凑泊，
却容扫地相公来。
已爱清秋霁景鲜，
山明水秀竹娟娟。
更来花下成真赏，
顿觉飘飘意欲仙。
华山敷水本闲人，
一念无端堕世尘。
八十余年多少事，
药炉丹灶尚如新。
万绿枝头几点春，
逢人偏喜上乌云。
出来只为当时暑，
故剪红绡皱作裾。
玉润金明信好冠，
错刀剜出藓纹乾。
不忘君惠常加首，
要使欢盟未可寒。
山哀兮浦思，
月诸兮日居。
伊谁百岁期，
迟汝十年书。
未出为远志，
出则为小草。
请看耆阇窟，
几年黄面老。
静居青嶂里，
高啸紫烟中。
尘世连仙界，
琼田前路通。
千林寒叶正疏黄，
占得珍丛第一芳。
容易便开三百朵，
此心应不畏秋霜。
坡翁文字妙来今，
仙去遗踪杳莫寻。
惟有石钟还好在，
未须霜降自清音。
老松烧尽结轻花，
妙法来从北李家。
翠色冷光何所似，
墙东鬒发堕寒鸦。
欹眠侧耳数寒更，
欲起未起心不平。
何似山间浑睡足，
卧看红日上窗明。
一宿经窗卧白波，
万重归梦隔烟萝。
若言不得南宗要，
长在禅床事更多。
心寄闰皇上，
生逢晋生时。
风流千古意，
只有杜鹃知。
柴门终日掩荒苔，
记得年时把酒杯。
幸有克风到桃李，
一年一度看花来。
一卷仙家煮菜经，
宰夫失笑太官惊。
蓝田山里空餐玉，
岂识闻韶别是清。
火云高下影相连，
几欲披寻恨不前。
无限清风无处问，
只应迟步绕林泉。
半月之前已立春，
春光犹自隔河津。
漫言今夜须牢守，
放着年光已七旬。
秃发敢言文字工，
半生端在覉旅中。
君诗底物似妙丽，
堕蕊起舞春蒙蒙。
磐陀漠漠秘苍苔，
终日跏趺两鬓摧。
纵使不曾呼唤著，
何尝谩得阿师来。
寒风已是识新阳，
昨夜千林不禁霜。
七日欲知天道复，
丈三先看土圭长。
风旗且好冈头看，
汗马休论塞外期。
前日将军刘越石，
功名不及一篇诗。
天朝交口重声名，
公自翛然物外情。
氓有焦桐旌往恋，
当年靖献与俱清。
海岛已无泉，
三军几断烟。
贞诚虔拜祷，
汲引任回旋。
采石江边一堆土，
李白之名高千古。
来来往往一首诗，
鲁班门前弄大斧。
一曲青溪一曲山，
鸟飞鱼跃白云间。
溪山岂要行人到，
自是行人到此间。
犬吠月如昼，
马鸣人渡桥。
更无诗与酒，
虚度可怜宵。
粲粲秋香雨露葩，
天教晚发赛诸花。
轻烟细雨重阳节，
且尽芳樽恋物华。
两两垂髫窈窕娘，
含差无语莳青身。
翻思贵室千金女，
笑倚红楼抹晓妆。
山万重兮水万枝，
堆青流碧冷便宜。
算来免得生遥恨，
不在诗情在祖师。
去年秫地伤秋潦，
春酒浇醨不可亲。
红树梢头山鸟语，
只应笑我独醒人。
晴天杨柳丝千绪，
淡月梨花玉一庭。
又是东风去时节，
数声啼鸟不堪听。
朝廷植党互相挺，
政事纷更属纪年。
曾读上皇哀痛诏，
责躬犹是禹汤贤。
残梅昨日尚盈盈，
一夜溪桥风雨声。
不是微酸注香蒂，
个中幽恨即验平。
秋城雨气白纷纷，
不见青山只见云。
古寺半欹僧去尽，
乱鸦飞上五王坟。
上树千回时已过，
绕枝三匝老安归。
向来误立红云料，
逃入青山计未非。
扶衰南陌望长楸，
灯火如星满地流。
但怪传呼杀风景，
岂知禅客夜相投。
空蒙山翠湿乌纱，
逗密穿深一迳斜。
谁画秋崖满头雪，
石坛倚竹看梅花。
西城门外古壕清，
太昊祠前春草生。
早晚粗酬身计了，
长为闲客此间行。
杳杳云间路，
重重隔翠林。
数声清夜后，
来伴月边吟。
窗外平畴交无风，
豆花成实谷苗丰。
向来河朔经行地，
尽在江南烟雨中。
翠裹红遮艳粉围，
春风夜夜可曾归。
十年再抚章台马，
巷陌人家大半非。
三年四度到鹅湖，
山水娱人道不孤。
最是可人快心目，
晓风残月弄菰蒲。
百年老树倚柴门，
樵径苍苍野色新。
醉向溪头卧明月，
叶声风细夜还闻。
苏州太守白尚书，
酒盏飘零带疾移。
老去风情犹有在，
张娟骆马与杨枝。
桃李风多日欲阴，
百劳飞处落花深。
贫居静久难逢信，
知隔春山不可寻。
滑守如今是世官，
阿戎出守自金銮。
郡人莫讶留题别，
孙息期同住此看。
縠管灰飞尽，
金胥刻漏长。
欢情与和气，
并入万年觞。
春日迟迟春草绿，
野棠开尽飘香玉。
绣岭宫前鹤发翁，
犹唱开元太平曲。
数战数败北，
宁非将略疏。
收功一匕首，
安用读兵书。
村村翁妪贺年华，
不道行人亦念家。
可是浮名能挽我，
杖藜元日度仙霞。
北风吹倒落星寺，
吾与伯伦俱醉眠。
螟蛉蜾蠃但痴坐，
夜寒南北斗垂天。
江上初收战马尘，
莺声柳色待行春。
双旌谁道来何暮，
万井如今有几人。
水浸野苗森碧玉，
风翻早稻卧黄云。
有年如许诚希见，
农父犹言未十分。
年年长是客天涯，
几向天涯梦到家。
归到故家无一字，
兔葵莺粟正开花。
春水駸駸抹旧痕，
儿童乘浪戏青云。
去如跳鲤忽惊散，
来似游凫还作群。
金猊香袅日靡靡，
玉陛连朝奏事稀。
驯兽近前亲射杀，
血花吹污侍臣衣。
一色寰区水墨天，
子无尘翳自天然。
惜乎官禁瓶无酒，
胜赏空辜药玉船。
瑶妃一念差，
谪堕人间世。
琼阙未忘情，
时带盈盈泪。
寒食无佳赏，
芳菲半已空。
夜来逢胜友，
未至负东风。
见说当年老比丘，
茶毗一臂作重修。
山头宝叔成新塔，
泉下应贻父母忧。
饶须羌鼻似羌浑，
人在山头羊在门。
欲把流霞来饮汝，
未甘便唤作曾孙。
冉冉东风春乍回，
睿思宣入禁中来。
忽参鼻观清香彻，
殊喜一庭都是梅。
太息官寒独养疴，
浮生半作病维摩。
新凉欲学东城醉，
亡奈维罍已耻何。
解衣盘礴任猜疑，
神悟如狂又似痴。
学到却须坚自守，
世间绝艺少人知。
枉费花工着意催，
漫山桃李总非材。
要令千古芬香在，
能作和羹自有梅。
春风多可太忙生，
长共花边柳外行。
与燕可泥蜂酿蜜，
才吹小雨又须晴。
挟弹飞霜醉落花，
歌儿笑引入倡家。
归来万树垂杨下，
一路骄行白鼻襜。
玉树溶溶仙气深，
含光混俗似无心。
长愁忽作鹤飞去，
一片孤云何处寻。
长忆西风翠袖单，
暮檐修玉倚初寒。
一回得嫁平生足，
更用花枝插白着。
廿载金陵九还往，
何如三宿在桑间。
还家更有江南兴，
只取囊诗子细看。
赐羹佳事传青简，
续寿长丝献紫宸。
帝祉薦彰符盛德，
圣心勤恤为生民。
屋头烟树绿婆娑，
最爱樵邻夜唱歌。
独坐小窗山寂寂，
不知门外月明多。
千株松逐岩腰转，
四面山如扇掌开。
不厌客成真实否，
华严阁就约得来。
舟航日上下，
车马不少闲。
近邑凑商贾，
远峰自云烟。
山接青霄水浸空，
山光滟滟水溶溶。
风回一镜揉蓝浅，
雨过千峰泼黛浓。
白雪虽然比絮花，
艳阳不得共繁华。
为群故人鸟衣巷，
飞舞风流谢传家。
云物阴寂历，
竹木寒青苍。
水冷鹭鸶立，
烟月愁昏黄。
黄梨丹柿已催寒，
一月西风积雨干。
绀滑秋天称行草，
却凭秋雁作挥翰。
剥啄敲门走梦周，
夜来一雨润方收。
徐郎示我郊行作，
亟起讽之天定秋。
小楼连苑碧山前，
终日凉生枕簟边。
自是西湖秋更好，
水光山色接长天。
父子团栾到死时，
渔家可乐更何疑。
高文大策人皆有，
且听烟波十绝诗。
雨余蛙吹歇池塘，
庭院人闲日正长。
独倚画栏看不尽，
海棠无处是山光。
两国争衡际，
诸君袖手观。
群然着珠履，
谁肯捧铜盘。
谁与江瑶角长雄，
一时风味两无同。
吾儿不友王文度，
底肯分甘及乃公。
有人官冷抱穷愁，
客坐无氈尘影流。
吃口倦谈真寂寞，
移书避事喜旬休。
客入毛公洞，
洞深人不还。
明年探禹穴，
相见会稽山。
岁月翩翩比掷梭，
从公能几别离多。
梁州此去千山阻，
病鹤无因借一柯。
瘗玉埋香骨未尘，
五妃青冢草长春。
云寒孤岛魂相聚，
直抵田横五百人。
筑城声酸嘶，
汉月傍城低。
白骨若不掩，
高与长城齐。
白波四面照楼台，
日夜潮声绕寺回。
千叶红莲高会处，
几曾龙女献珠来。
屋头晴哢已交交，
更向春风打一遭。
花片已肥红欲绽，
柳丝烟重绿如缫。
芙蓉花开满高岸，
还如杜老蜀江边。
田夫野客频来看，
白酒黄鸡不用钱。
盈盈秋月不余分，
叶露悬光可数尘。
此地正须烦一笑，
要令排户问东邻。
柳花吹断晚寒轻，
草色拖裙罨岸青。
解识行人今古恨，
路边惟有短长亭。
湘裙剪就茜裙新，
愁里风光病里身。
强整钗符随女伴，
隔帘教唤卖花人。
小院傍崖暑气融，
披襟独自挹清风。
忽然坐睡瞢腾去，
不觉残书落手中。
月中鼓吹日中归，
重领中宫拜寿闱。
指点都人最欢喜，
今郊恩赦每郊稀。
天外晓岚和雪望，
月中归棹带冰行。
相逢半醉吟诗苦，
应抵寒猿袅树声。
谪仙昔者号无敌，
侯喜中间还有声。
后五百年无继者，
得渠一句便堪听。
李白日斟三百盏，
醉时宁记脱朝靴。
一千八十万杯酒，
百岁消磨未是多。
夏木沉沉绿荫浓，
后峰莺语应前峰。
石床曲几闲调息，
消尽浮云意万重。
别来两月客唐昌，
多少春风入锦囊。
逗得到家无别事，
工夫都上此山堂。
淋淋出海门，
百里雪花喷。
坐看东归去，
平沙空有痕。
纵欲劳民殊未已，
阿房望夷相次想。
后来风俗昧其由，
妄说秦皇能役鬼。
桑叶下墟落，
鹍鸡鸣渚田。
物情每衰极，
吾道方渊然。
花时同醉破春愁，
醉折花枝当酒筹。
忽忆故人天际去，
计程今日到凉州。
玉棱金线晓妆寒，
妙入天工不可干。
老去只知空境界，
浅红深紫梦中看。
江天冬暖似花时，
上国音尘杳未知。
正被虫声喧老耳，
今君又借薛能诗。
太平祥瑞符君德，
鹤兔芝禾月不虚。
玉检金绳旧仪在，
不知谁献长卿书。
云本无心水自流，
龙鳞凤翼此中游。
遂令巫峡桃源景，
顿觉收归在寸眸。
萧相深诚奉至尊，
旧居求作奉诚园。
秋来古巷无人扫，
树满空墙闭戟门。
暖床斜卧日曛腰，
一觉闲眠百病销。
尽日一餐茶两碗，
更无所要到明朝。
水晶帘映宝灯明，
海上移来不夜城。
何似图书群玉府，
青藜青对月三更。
唐代司晨有牝鸡，
灭残宗室殆无遗。
若非仁杰擎天力，
李鼎将移属武媚。
藻翻数尾已如生，
妙绝鱼儿作队行。
不是深知濠上趣，
未应笔底得纵横。
蜀水蜀山归路迷，
烟林春晚草萋萋。
野花如血无人管，
空向长安枝上啼。
恶客未尝知酒圣，
高人何止擅文豪。
三司自揣非吾事，
敢觊徐州解佩刀。
忽弃国中去，
疑为方外游。
早知守都厕，
何似莫仙休。
风色作吴霜，
山中草木黄。
冷烟笼碧瓦，
露叶遍寒塘。
三生种植得梅缘，
每见梅花辄欲颠。
汪梦化为蝴蝶去，
也应只在此花边。
扬子江头欸乃歌，
一天星斗络斜河。
怕无才思堪风月，
拾入奚囊未必多。
扫径开窗事事新，
主人解组似行人。
浮香弄影无因得，
试促花神作小春。
中路因循我所长，
古来才命两相妨。
劝君莫强安蛇足，
一盏芳醪不得尝。
倾城倾国两妃嫔，
此地闻名不见人。
潜想旧时红粉面，
落花风里步香尘。
一宿逡巡为酒忙，
暗泉倾乳听糟床。
南隣无物酬佳伴，
依旧岩花酿蜜香。
吟怀祗怕俗尘迷，
若慕唐人也自痴。
要识性情根极处，
请观三百五篇诗。
涂碑共说台官去，
局面还忧宰相来。
今古风多兴废事，
只缘忠佞是胚胎。
等閒移作塞，
郑重喝成卢。
莫看文怀瘦，
胸吞几寄奴。
十载弹冠始一归，
暗惊草露湿征衣。
自怜犹胜辽东鹤，
故旧相逢未尽非。
白鸥池水拍天平，
相对琼楼入太清。
试问歌台生草处，
当时曾许外人行。
故里琴樽侣，
相逢近腊梅。
江村买一醉，
破泪却成咍。
青郊上巳艳阳年，
紫禁皇游祓渭川。
幸得欢娱承湛露，
心同草树乐春天。
秋到梧桐我未宜，
蓼花何事已先知。
朝来数点西风雨，
喜见深红四五枝。
祖龙痴欲望长年，
却遣君房渡海船。
枉去蓬山觅丹药，
桃源亦自有神仙。
摸索陶泓不忍研，
阿瞒故物尚依然。
浪传铜雀檐间瓦，
恐是金凫海底砖。
静绕绿阴行，
闲听雨声卧。
还有感秋诗，
窗前书叶破。
独立对秋阴，
冥冥望河渚。
只见沙上烟，
不见烟中雨。
画舫新成水拍堤，
悲丝急管韵参差。
吟风啸月年年事，
未省曾经兴尽时。
寻求就理两俱愆，
不涉二途病亦然。
孰谓个中端的处，
椎胸贫子一分钱。
日日采莲去，
洲长多暮归。
弄篙莫溅水，
畏湿红莲衣。
朱门洞启俨行车，
金鐍装囊半是书。
君向东州问徐胤，
羊公何事灭吹鱼。
千山红树万山云，
把酒相看日又曛。
一曲骊歌两行泪，
更知何处再逢君。
斜凭绣床愁不动，
红绡带缓绿鬟低。
辽阳春尽无消息，
夜合花前日又西。
密叶柔条绿更腴，
几年培植费工夫。
牡丹剩费医治力，
曾有丝毫利益无。
水曹江左一诗家，
几度哦梅到月斜。
二十四桥春色里，
相逢只是说琼花。
烧罢心香午夜阑，
玉纖轻捻剪刀寒。
衣成恐不如郎意，
独着灯前照影看。
静掩书斋对短檠，
夜深风露逼人清。
遥思万壑千山里，
猿正啼时月正明。
闲说桃花竞笑春，
玄都道士又更新。
好携三尺青鸾尾，
去扫平津阁上尘。
风吹洞口云，
水动山头月。
野老时问人，
前村多少雪。
礼称亲未葬，
丧服不除焉。
食麦断盐味，
悲哉四十年。
里中佳客旧孙陈，
我自疏慵不见人。
目倦细书长掩卷，
心游法界四无邻。
海门烟树晓青青，
梦断英雄唤不醒。
多少骷髅山下泪，
定随潮转浙江亭。
经院深深久护烟，
雨中药草午凉天。
古香室里人重到，
恰似秋风五日前。
绵迁苍岫补林空，
菱荇通船万镜中。
黄白花明如绣出，
蜻蜓犹爱蓼成丛。
翡翠随潮月，
琉璃共佛灯。
沈香问远远，
珠树间层层。
晓见花开意味长，
夜深放出紫荷囊。
须知睡裹香话足，
犹锡佳名号瑞香。
丙御萧萧上翠微，
故林泉石共光辉。
晓猿夜鹤知无怨，
得见山中宰相归。
烟波只艇着吾徒，
莼脍秋风早忆吴。
左蟹右杯东计决，
醉来万事付含糊。
担柴卖火村里汉，
舌本澜翻不奈何。
自道来时元没口，
却能平地起风婆。
季唐兵柄由中尉，
先汉铜山赐弄臣。
不是银台批敕手，
北司将谓国无人。
金桃两飣照银杯，
一是栽来一买来。
香味比尝无两样，
人情毕竟爱亲栽。
东临真定北云中，
盘薄幽并一气通。
欲得宝符山上是，
不须参礼化人宫。
人间冉冉混尘埃，
身后身前事莫猜。
早悟劳生皆是梦，
当时悔向梦中来。
冉冉生山草何异，
截而吹之动天地。
望乡台上望乡时，
不独落梅兼落泪。
水自潺湲日自斜，
尽无鸡犬有鸣鸦。
千村万落如寒食，
不见人烟空见花。
椒涂承茂渥，
嫔壶范柔仪。
更以亲蚕茧，
纫为续命丝。
夜夜疏雨不堪听，
独坐寒斋万感生。
今夜故人江上宿，
如何禁得打篷声。
不作天开锦幄红，
却成急雪舞回风。
多应欲衬吟春步，
绣出香裀展迳中。
不向云台恋故袍，
清风固自钓台高。
渭川八十年烟雨，
岂是渔竿把不牢。
不求豪富不求官，
认钵相传一钓竿。
醉展绿蓑眠便得，
满城风雨自春寒。
秦人磨斧闯山东，
七泽青邱入梦中。
齐楚君臣正行乐，
辟宫除道送金笼。
瑞日晖晖上，
非烟冉冉收。
晴川蚕可浴，
翠潋荇初流。
雁湖龙井久知名，
总入君家匣里清。
客舍试弹三两曲，
恍疑飞沫溅尘缨。
匆匆蓐食过重丘，
炬影通林见远流。
云物澜翻烟幂历，
细风吹霰上征裘。
地行臣耄矣，
稽首告天公。
藉草千场醉，
留花十日红。
赏心亭前白鹭洲，
淮水东畔水东流。
只知览古生许恨，
不知身世自悠悠。
莫笑山庄小集休，
篇篇字字爽於秋。
向来枫落吴江冷，
一句能销万古愁。
携壶上翠微，
雅致何今昔。
谁知一笑间，
俯仰成陈迹。
忍泪相看酒共持，
一生心事几人知。
年年折尽东亭柳，
此别绵绵无尽期。
椒浆桂酒蕙蒸肴，
学子人能诵楚骚。
惟有籍兰无识者，
老夫对尔首频搔。
有个将军不得名，
唯教健卒喝书生。
尚书近日清如镜，
天子官街不许行。
寒花璨璨绕东篱，
露洗霜欺未肯萎。
褪却清香谁领略，
北风吹上小梅枝。
和彻诗篇得暂闲，
落梅香里立栏干。
新裁白紵春衫薄，
犹怯东风一阵寒。
当年下泽驱羸马，
今见犀兵拥碧油。
位望愈隆心愈静，
每来临水翫游鯈。
入得春来物物饶，
翻思湖上短长桥。
去年寒食闲游处，
曾把扁舟系柳条。
掀翻睦轴乾坤窄，
拨转天轮宇宙宽。
须向强中呈好手，
虚空打碎劫初看。
磷磷谁为惑温温，
至宝凡姿甚易分。
自是时人多贵耳，
目无明鉴使俱焚。
轻寒玉蓓试新妆，
已识微酸一点黄。
生意溶溶无间断，
何须闻笛为沾裳。
对床风雨话辛酸，
客枕凄凉寐不安。
须信在家贫亦乐，
征衫赢得带围宽。
桃叶相逢但交臂，
李鬟何许费凝眸。
尔曹岂解文字饮，
应道吾侪输此筹。
风恼花枝不耐频，
等闲飞落易愁人。
殷勤最是章台柳，
一树千条管带春。
阳刚初得一何微，
万彙亨嘉肇此时。
只此胚胎须护惜，
要教宇宙总熙熙。
鞭梢乱拂暗伤情，
踪迹难寻露草青。
犹是玉轮曾辗处，
一泓秋水涨浮萍。
竹底春从雪底归，
烦君抱送玉婴儿。
白头无复迎船喜，
只供江鱼作许悲。
西风吟露冷银塘，
菰叶萧疏柳叶黄。
秋水不知时色老，
藕花犹学少年妆。
尖新赖摹画，
老秃计休闲。
露顶张长史，
科头管幼安。
两得徐州不自由，
中原应不变炎刘。
孙曹袁吕非蟊贼，
五采龙文在益州。
变化成来体势高，
坐令幽思起云涛。
春雷一鼓惊头角，
碧海风轻衮绛桃。
寂无人语断回程，
日落未落孤山横。
平湖水阔何许去，
傍竹边松自好行。
鸡林几日是西风，
处处萧萧树树红。
山色最宜秋日里，
溪声况在月明中。
多谢徽州吴使君，
新诗问劳意何勤。
无求已得心空乐，
更作无心出岫云。
下临无地上连天，
中有飞流涌满泉。
今我不图今日到，
诗成要檄两龙眠。
广寒官中第一仙，
情深不碍韵超然。
劝君莫作儿女态，
但向花前倾玉船。
年年春色属垂杨，
金捻千丝翠万行。
今岁草芽先得计，
搀它浓翠夺它黄。
六国唯求客，
千金遂筑台。
若令逢圣代，
憔悴郭生回。
全是山林居士风，
不知位重更官穹。
名书玉几金瓯内，
心在蒲团纸帐中。
樛枝半著古苔痕，
万斛寒香一点春。
总为古今吟不尽，
十分清瘦似诗人。
何年进入玉华宫，
香到君王紫禁枫。
月府归来衫袖冷，
蟾蜍滴露洗秋红。
善战无如新息侯，
汉兵才度绿萝州。
爱君挽我陶溪粟，
直到洋河水口头。
黄门常侍祷明堂，
窦武陈蕃横被殃。
料得天公方睡着，
不应受嘱变官方。
花中淡伫只梅花，
未见梅中萼绿华。
一色琼瑶裾织翠，
尚嫌红蜡蒂村些。
大安楼阁耸云霄，
列坐三宫御早朝。
政是太平无事日，
九重深处奏箫韶。
千兵款户迂红旆，
四壁留题拂紫苔。
他日北山传故事，
愿将猿鹤比云来。
赵氏儿皆尼氏女，
师翁儿即晋公儿。
却教术士难推算，
胎月分张与阿谁。
惜也天然一段奇，
如何万古罕人知。
只今山色连深翠，
孔子明言是孝慈。
饮蝉惊雨落高槐，
山蚁移将入石阶。
若使秦楼美人见，
还应一为拔金钗。
步屧春风白马桥，
车沟泥滑路迢遥。
眼前未识千红紫，
但见新黄上柳条。
芳菲成梦雨廉纤，
慰眼娇红敢浪嫌。
不但瞿昙当发笑，
老夫初看亦掀髯。
作意金风故故催，
凉秋一望客怀开。
楼高突兀荷兰筑，
笑指诗人破藓来。
少日随亲官此州，
如今老矣复来游。
此身纵健那能久，
何苦奔驰不自休。
江海日凄凉，
贤圣尽萧索。
西河共风味，
顾步涕横落。
似是东风恼客心，
淹留行色故相禁。
扁舟正在江南岸，
又扰浮云作暮阴。
心同虚空界，
示等虚空法。
证得虚空时，
无是无非法。
麻头青项翅如金，
肉腿生来白似银。
钳更细长苏木色，
此虫名号是虾青。
绝怜月殿好根荄，
流入人间次第开。
只有君家双种好，
馨香曾达九天来。
小鬟扶处醉瞢腾，
落日寒生半臂绫。
燕子不来春尚浅，
湖阴留得未消冰。
湖天清旷万缘虚，
暂借僧房作宰予。
梦觉风凉归去晚，
满空飞翠扑篮舆。
楼上凭阑小立时，
淡烟漠漠雨丝丝。
年光日日有佳处，
不解春寒偏入诗。
疑冢多留七十余，
谋身自谓永无虞。
不知三马同槽梦，
曾为儿童远虑无。
九雨当一晴，
燥湿未应革。
那知平畴间，
已作龟兆坼。
开边为计苦匆匆，
淮水东流战血红。
军令一申人百勇，
议郎当日佐元戎。
诗备众体更须熟，
文成一家仍不陈。
晚悔昨非思改纪，
规随养气省心人。
暗虫唧唧夜绵绵，
况是秋阴欲雨天。
犹恐愁人暂得睡，
声声移近卧床前。
来时欢笑去时哀，
家国迢迢向越台。
待写百年幽思尽，
故宫流水莫相催。
畴昔鸳鸯侣，
朱门贺客多。
如今无此事，
好去莫相过。
春风殿阁百花香，
欲去题诗细作行。
闻尔东游有佳句，
只应先我赋灵光。
清江出明月，
月白江花寒。
微风吹侬歌，
懊恼愁杀欢。
乌藤约住未为过，
禅板焚来也是闲。
最苦河南与河北，
雷轰一喝诳痴顽。
收功无路去无田，
窃食穷城度两年。
更作世间儿女态，
乱栽花竹养风烟。
山雨遥侵夜，
过春尚作寒。
却怜灯火寂，
反与病相安。
更事多来见物情，
世间常恨太忙生。
花开款款宁为晚，
日出迟迟却是晴。
九瓣香从内地分，
恰宜对酒吐氤氲。
微官飘泊东溟远，
那得传柑馈细君。
竹风不断凉如水，
山雨无声细似尘。
世事总归簪上雪，
人生聊寄瓮头春。
哦诗口角恰微鸣，
唤得风从月胁生。
端为先生醒醉耳，
绕山搜出万松声。
吕公遗壘沈高罔，
落日西风草木荒。
王气县知南国在，
不妨北面俨冠裳。
甘宁关羽至今传，
名将为神自古然。
生不封侯三万户，
死犹庙食数千年。
渔村半落楚江边，
林外秋原雨外天。
谁倚竹楼邀大艑，
天涯暮色已苍然。
天子治平切，
一贤无王畿。
朝廷岂不重，
赤子贫无依。
无客不言云外见，
为文长遣世间知。
一声松径寒吟后，
正是前山雪下时。
一麾来此不岩丘，
也学东山谢传游。
今日鸟声并水色，
不知何似五亭幽。
欲看太乙青藜火，
笑领仙人绿玉杯。
物外同心谁管鲍，
山中清话得张裴。
此间不愧总宜名，
山色湖光任雨晴。
鸿雁一声秋意惨，
疏杨援曳尚多情。
酒醒题诗忆送君，
残阳半掩竹间门。
相思昨夜空斋里，
烛灭香炉火尚温。
虎狼纵暴互奔驰，
狐魅纷纭擅肆欺。
三二百年天地裹，
十棚木偶弄婴儿。
几对丹霞斗活机，
恶心肠有老爷知。
笊篱妥得春风满，
不直分文卖与谁。
今夜征帆浅渚边，
何时樽酒落花前。
白云绕舍归心切，
不为春林听杜鹃。
一夜满林星月白，
且无云气亦无雷。
平明忽见溪流急，
知是他山落雨来。
湖山引兴尚能长，
小贷诗愁放酒狂。
蝴蝶应怜落春后，
无聊时近绿樽傍。
剑南风景腊前春，
山鸟江风得雨新。
莫怪送君行较远，
自缘身是忆归人。
十年劳远别，
一笑喜相逢。
又上青山去，
青山千万重。
北风一夕阻东舟，
清早飞帆落虎丘。
运数本来无得丧，
人生万事不须谋。
行年似启期，
颜发日夜改。
此身尚我累，
橡栗时自采。
竹篱茆舍水边家，
窗牖虚明小迳斜。
草色未多春意好，
疏梅映竹两三花。
佛香浮雾昼霏帘，
春涧鸣泉雪后添。
乞食归来双树底，
散花如雨读楞严。
贪泉何处是泉源，
只在灵台一点间。
必也心源元自有，
此泉何必在江山。
文子平生不妄为，
仲尼想亦喜闻之。
或能再矣斯犹可，
何况加之以三思。
寿诗竞进祝冈陵，
五老三神果可征。
巴语幸邀青眼顾，
龙门百尺若荣登。
林邑山连瘴海秋，
牂牁水向郡前流。
劳君远问龙城地，
正北三千到锦州。
阳林小春醉风日，
老面得酒须臾欢。
不妨桃李妍冬谷，
正要松篁用岁寒。
茂苑长洲满地春，
吴儿歌舞逐时新。
风流百巧花灯手，
犹是夫差国里人。
断云归岫雨初收，
茅舍萧条古渡头。
短褐老人垂九十，
松枯石瘦不禁秋。
夜半潮声撼客床，
卧听柔橹闹空江。
惊回倦枕乡关梦，
海日烘山上晓窗。
行歌红粉满城欢，
犹作常时五马看。
忽忆使君身是客，
一时挥泪逐金鞍。
日高得米唤儿舂，
苦雨园蔬久阙供。
省事家风君看取，
半饥半饱过残冬。
吾年八十五，
修因至於此。
问我归何处，
顶相终难睹。
遗像巍然占古祠，
区区土偶亦冠緌。
无言似想青苗策，
面目犹如执拗时。
庭院春日迟，
风回翠鸾舞。
谁倚玉阑干，
摇动燕脂雨。
见羊疑是已叱石，
见石翻疑未叱羊。
非石非羊何所见，
这些意思难商量。
千岩万壑倚晴空，
此洞真奇迥不同。
未数洞天三十六，
想移当日太清宫。
酒凭孤枕聊成寐，
寒入霜钟更觉清。
户外只知居士睡，
那知寂默念平生。
水绕山围夏木苍，
旧时贤相读书堂。
窗间远岫供吟遍，
来倚阑干半月凉。
何处岸颓漂大树，
明朝水落阁平滩。
村民争剪为薪去，
万事从前预料难。
栏杆閒倚日偏长，
短笛无情苦断肠。
安得身轻如燕子，
随风容易到君傍。
重重帘幕掩流苏，
花下相携倒玉壶。
报道停斟半含醉，
踉跄起舞倩人扶。
只怪素亭黏黛色，
溪烟为我染莓苔。
欲知源上春风起，
看取桃花逐水来。
淮南小山秦氏子，
旧雨不来今雨来。
风席起尘晨突冷，
坐看鸟迹破苍苔。
万里凉州道李雄，
几重辽海到江东。
天台更充金陵去，
端有何颜见北风。
不结毗卢印，
那弘古佛心。
明月照幽谷，
寒涛助夜砧。
逆胡万里跨燕秦，
志士悲歌泪满巾。
未履胡肠涉胡血，
一樽先醉范阳春。
危台飘尽碧梧花，
胜地凄凉属梵家。
凤入紫云招不得，
木鱼堂殿下饥鸦。
千里湖山宿雾昏，
倚栏一笔解平吞。
渔郎好在收纶罢，
想踞笭箵共一樽。
兰膏画炬出贫民，
宝马香车属贵人。
月姊雨师暗商榷，
不须妆点上元春。
日夜朝宗来万里，
共怜江水引蕃心。
若论巴峡愁人处，
猿比滩声是好音。
赢得荷风伴晚凉，
夜阑急雨到陂塘。
茅檐似减三分暑，
鼻观俄然失却香。
欲晓初闻长乐钟，
一庭残月海棠红。
如何借得徐熙手，
画作屏风立殿中。
阎浮早已八千年，
朝夕忙忙被业牵。
一梦不惊尘劫苦，
何如领取现光前。
四十羲娥落虎狼，
今朝骑马入真阳。
山川莫道非吾土，
一见衣冠是故乡。
老病维摩方丈开，
天风破冷舞琼瑰。
满山皓色作和气，
知是道人冲雪来。
薰炉驱俗氛，
茗碗破尘虑。
披襟六月凉，
乘此欲归去。
孙梅过尽官梅在，
下番杨梅独擅场。
唤作荔枝元不是，
是渠犹着小红裳。
前朝流派日星明，
圣代殊科更策名。
遗骨未寒丘垄废，
可能宗党不关情。
五月征裘路五千，
长安疑在北辰边。
故园归梦西风冷，
明日陵州正觅船。
海水桑田欲变时，
风涛翻覆沸天池。
鲸吞蛟斗波成血，
深涧游鱼乐不知。
堪忆春云十二峰，
野桃山杏摘香红。
王孙可念愁金锁，
从放断肠明月中。
我诗虽老竟无工，
君句能佳更不穷。
立论曾闻紫微老，
赠篇期见习轩公。
乱中一任青春去，
只有闲愁和鬓华。
日暮风吹古原树，
杜鹃啼遍满林花。
入门便喝绝商量，
空奋双拳立纪纲。
反转杀人三角眼，
丛林千古受灾殃。
看书不觉雨如渑，
稚子惊呼妻怒嗔。
岂意持竿护鸡者，
翻同挟策牧羊人。
十月江南未拥炉，
痴蝇扰扰莫嫌渠。
细看岂是坚牢物，
付与清霜为扫除。
旋结穹庐作露亭，
疏枝阑入更轻盈。
今年客思撩人甚，
欲共梅花笑不成。
钱王古庙锁莓苔，
华表秋深鹤不来。
昨夜石坛风露重，
凌霄花落凤仙开。
秋风四面足风沙，
塞外征人暂别家。
千里不辞行路远，
时光早晚到天涯。
采采东方尚未明，
玉芽同护见心诚。
时歌一曲青山里，
便是春风陌上声。
阴阳家说惑常民，
孝道從兹尽失伦。
庐墓三年谁肯也，
竞谈冈势益生人。
珠彩耀前川，
归来一扣舷。
微风不起浪，
明月自随船。
道却横波字，
人前莫谩羞。
只应同楚水，
长短入淮流。
枌榆乡社转春蹊，
坐荫芳林日欲西。
触袖野花多自舞，
避人幽鸟不成啼。
为我冲寒特地来，
扁舟兴尽又须回。
相思若要问消息，
早寄一枝墙角梅。
不须羯鼓促春工，
一树霜边取意红。
寄语玄冥为收拾，
莫教人恨五更风。
未归归即秉鸿钧，
偷醉关亭醉几春。
与物有情宁易得，
莫嗔花解久留人。
胸雪穷途一月中，
明朝老髦又春风。
遥知儿女圃乐处，
饮遍屠苏忆乃翁。
待食信天公，
送穷戒星奴。
驾言一煮字，
安得三分厨。
大安宫里漆园椿，
子干孙枝叶叶新。
今日四株高下碧，
相承一样八千春。
千金宝剑万金装，
笑掷胡姬绿酒床。
醉跃紫骝呼侠客，
东风吹入斗鸡场。
铜柱参天桂叶稠，
公侯遗爱在南州。
绳桥竹屋连溪曲，
大贝明珠尽海头。
乌云夭矫风作恶，
雷奔电掣雨悬河。
须臾天宇复清霁，
突兀西山紫翠多。
晴蜻舞幽涧，
水鹊立枯槎。
予亦坐烟壑，
有生俱有涯。
古帆高挂入曹源，
雷动风行海岳昏。
三十二峰亲坐断，
一毛头上定乾坤。
松倚苍崖老，
兰临碧洞衰。
不劳邻舍笛，
吹起旧时悲。
谏省新登二直臣，
万方惊喜捧丝纶。
则知天子明如日，
肯放淮南高卧人。
当年壮气谩如虹，
回首都归含笑中。
群玉峰前好归路，
可怜三十二秋风。
中宵澍雨平明歇，
诸岭晴阴各自分。
偶来共就藜壮坐，
时看前山出白云。
红杏墙头最可怜，
腻红娇粉两娟娟。
晓来并逐东风尽，
容易分飞又一年。
盘盘英气四纡馀，
定有仙人此地居。
天子正求伊与吕，
如何不见起耕渔。
主伴重重绝世伦，
今朝即是旧时人。
迷悟是谁堪话会，
姚黄魏紫一般春。
正觉留题久岑寂，
此后此意谁知得。
老僧揖入廊东头，
摩挲石刻令人忆。
国艳冰姿非世妆，
忍教腊雪苦韬藏。
昔年曾醉万松岭，
尚友诗人苏与黄。
德意遍岩谷，
纯心对云天。
办此一爇香，
从公作丰年。
满林春鸟语高低，
新绿阴阴分外宜。
山隐此时无一事，
诸儿齐诵老夫诗。
水月观音水月明，
只将慈眼视众生。
众生无量悲无量，
应感如传空谷声。
夕烽千里照甘泉，
一纸降魔敕已传。
急遣六丁乘羽驾，
火轮金甲净幽燕。
天下有力可移山，
底事秦鞭不作难。
我却笑渠精卫石，
一生愁绝海漫漫。
一棹沧江上，
烟流带浦沙。
小桃通细涧，
别浦入荷花。
要识先生真实地，
龙门浪里碧崔嵬。
时人著眼这国立，
亲切何如到一回。
万事相寻荣与衰，
故人别来鬓成丝。
欲知岁晚在何许，
唯说山中有桂枝。
丽藻高邓卫，
专学美齐韩。
容揄难有属，
笔削少能干。
苦爱香醪似蜜甜，
旧如杜老意拳拳。
而今已作渊明止，
别意欲醺醒重怜。
菊莳陶篱本，
兰滋楚畹芳。
荷锄春雨后，
怀古意何长。
水影沉云冷碧天，
自撑小艇摘湖莲。
忽然吟得西风句，
正在斜阳落雁边。
月落望夫山，
高台十二鬟。
楚宫多妒女，
云雨梦中还。
鞭春已罢烧灯近，
十日西风未转东。
料得化工无别意，
只因不放不桃红。
贡士何年屋万间，
手栽仙桂万人攀。
闻孙雅有祖风烈，
想见霜袍万眼环。
巧辟轩窗面面风，
坐收骏足玉关通。
渥洼汗血供龙驭，
尽在凭栏指顾中。
芦湾风带雁声愁，
苹蓼花开水国秋。
望到钱唐门外路，
晚凉人倚小红楼。
孝龙分职隶湘西，
天许宁亲岁一归。
风雹春春损桃李，
山中寒食尚冬衣。
四壁寒蛩已可怜，
一庭风露转凄然。
杜陵便是归来早，
也有荒閒负郭田。
有道春偏好，
无为日更舒。
齐心大庭馆，
何处觅华胥。
拱北星辰静守心，
暂清警跸凤凰深。
萧条梅柳春如许，
可复风烟比上林。
解垂要理真，
诠羡非深意。
大谁教指因，
缘善归心会。
轻舟转孤屿，
幽蒲漾平波。
回看望佳处，
归路逐鱼歌。
西风挟雨地江来，
水树烟村罨画开。
待得夜晴窗有月，
横斜只欠数枝梅。
红墙半旧粉墙新，
泥塑金涂各有神。
僧道不须閒计较，
等为和靖守坟人。
珍错从来说海边，
石帆铁线采联翩。
有时携向人间卖，
七尺珊瑚不值钱。
鄣日青圆自拥阶，
绉风绿净可添杯。
被花恼处君知否，
罗袜凌波笑不来。
碧甃时时减复增，
山头海面密相应。
古来泉脉谁穿凿，
潮落潮生不暂澄。
江南烟雨蔽征轮，
行近樵阳景渐真。
鸟语乍闻如梦寐，
林光初见长精神。
实相归悬解，
虚心暗在通。
澄江明月内，
应是色成空。
尸谏灵公演传奇，
一朝传到九重知。
奉宣赍与中书省，
诸路都教唱此词。
翠叶轻笼豆颗均，
胭脂浓抹蜡痕新。
殷勤留著花梢露，
滴下生红可惜春。
枝上稀疏地上稠，
忍看红糁落墙头。
风流别乘多才思，
归趁西园秉烛游。
百紫千红一径深，
臙脂为地粉为林。
有人来问春何在，
向道花间无处寻。
雪后人家早闭门，
江寒水落见沙痕。
黄州城下东坡路，
月浸梅花正断魂。
鸿渐偏宜丹凤南，
冠霞帔月影毵毵。
酒酣亭上来看舞，
有客新名唤作耽。
逆行顺行天莫测，
邓隐峰破禅规则。
丛林动念几千般，
倒立归真谁胜得。
简师诗语特惊人，
六反掀腾不动身。
说与东家小儿女，
涂红染绿未禁春。
口朝鼻孔无空过，
眼盖胡须有古风。
信彩骨头花十八，
等閒掷出满盆红。
竹阁斜溪小槛明，
惟君来赏见山情。
马嘶风雨又归去，
独听子规千万声。
海门乍见一线白，
江下涛头十丈黄。
数点红旗争出没，
千艘飞橹下沧浪。
我琴未弦进，
浑然心与耳。
自从识开指，
反为琴所使。
十年倦客思深隐，
江北江南千万峰。
今后故人应念我，
有书何处觅行踪。
十载恩难报，
重泉哭不闻。
年年春草色，
肠断一孤坟。
老去方知行露难，
此心正要觅人安。
室中半偈如闻得，
便作当年立雪看。
人皆养子望聪明，
我被聪明误一生。
惟愿孩儿愚且鲁，
无灾无难到公卿。
上袭篡攘三世业，
下承丕祚本无功。
平吴获竟男戎虑，
不悟荒淫有女戎。
驾鹅引颈回，
似我胸中字。
右军数能来，
不为口腹事。
拔嶂悬泉隔世嚣，
层楼曲阁倚云霄。
赏春合有溪堂约，
侵晓行过独木桥。
踏遍山崖与水边，
要教皇泽下氓编。
祗今桐汭民犹活，
问讯南昌尉已仙。
南檐架短廊，
沙路白茫茫。
尽日不归处，
一庭栀子香。
诗社当年共颉颃，
我才惭不似君长。
可应句好无人识，
梦里相寻与较量。
云迷鸟道岭重重，
松竹深藏释子宫。
戎马不曾来尔界，
太平元在乱山中。
释子身心无有分，
独将衣钵去人群。
相思晚望西林寺，
唯有钟声出白云。
涓涓流水雨晴初，
夹道山花簇彩舆。
千骑不辞迎候远，
物情春意竟何如。
垂虹一抹跨晴江，
好解帆绳系矮椿。
水浸碧天天浸月，
只消推起小篷窗。
孤竹夷齐耻战争，
望尘遮道请休兵。
首阳山倒为平地，
应始无人说姓名。
如此江涛更有人，
佛狸竟死不能兵。
幅巾短櫂鸥前梦，
未省当时有此城。
耕桑战伐饱曾经，
庙毁村荒不乞灵。
尚有君王盘马迹，
至今草木不能青。
恍惚疑如在，
缠绵爱未休。
明知已仙去，
犹欲出神求。
师与予心总爱山，
从来已许伴予閒。
若为一出俄经月，
却恋尘凡未肯还。
老子可林壑，
诸公自烟霄。
缅怀归耕归，
底用招隐招。
山木漂摇卧弋阳，
因思太白夜淋浪。
西窗一榻芭蕉雨，
复似当时水绕床。
新诗妙处古人过，
节制场中老伏波。
枯肠亦知费搜搅，
奈此风景触拨何。
野店桃花万树低，
春光多在画桥西。
幽人自得寻芳兴，
马背诗成路欲迷。
万里烟波兴渺然，
片心如在灞桥边。
归装诗少不成担，
自拗梅花凑满船。
不浓不淡烟中树，
如有如无雨外山。
尺素展看空想像，
何由身著画图间。
树形万怪石千奇，
我亦曾行亦有诗。
焉得一官如长吏，
出郊长是看山时。
竺乾窃虱屠龙伎，
袖隐神锋入南海。
暨见真龙元不识，
九年面壁好羞惭。
凫舄栖迟地，
池流一径斜。
先生久清苦，
不肯竞纷华。
巴客青冥过岭尘，
雪崖交映一川春。
晴朝采药寻源去，
必恐云深见异人。
鹭鸶虽说擅风标，
永日滩头腹苦枵。
凫鹜杂居宁自异，
鸡群鹤处更加骄。
隆冬造化浃根荄，
三白书功冻渐开。
岁事穰穰如祉福，
亦随春色九天来。
厮扑场中作断交，
拳来趯去不相饶。
谁知用尽平生力，
却傍被人夺锦标。
灵篆贮纱囊，
熏风绿鬓傍。
从今能镇胆，
不怯睡空房。
同为山泽癯，
半分渔樵席。
我不践期境，
谁肯赏兹僻。
飘香乱椒桂，
布叶间檀栾。
云日虽回照，
森沉犹自寒。
去年春日盛，
七十庆仪新。
今岁从头数，
重过一万春。
天色无情淡，
江声不断流。
古人愁不尽，
留与後人愁。
千里猿声巴峡东，
半篙明月舞春风。
楚天何处无云雨，
独到阳台是梦中。
长安废弃迁都後，
曲沼荒凉一梦中。
见说旧园为茂草，
寂寥无复万枝红。
绝谷抽岩直透云，
小松依壁寄危根。
要吾也似轻生辈，
待取他年问伯昏。
赤髯碧眼老鲜卑，
回策如萦独善骑。
赭白紫骝俱绝世，
马中湛岳有妍姿。
山前五月杨梅市，
溪上千年项羽祠。
小繖轻舆不辞远，
年年来及贡梅时。
珠实虽先熟，
琼莩纵早开。
流莺犹故在，
争得讳含来。
拄天拄地黑如漆，
不分书作是何物。
拈花抛向屎坑中，
火里红莲香拂拂。
小诗苦思凭谁赏，
绿酒盈尊每独倾。
老境情悰例如此，
不须惆怅感余生。
斫案兴言断众疑，
鼎分从此定雄雌。
若无子敬心相似，
争得乌林破魏师。
雨来喜逭车田苦，
晴至欣成获稻忙。
协趣终焉在农舍，
倦游不拟老官仓。
德隐前星民已和，
山隈水曲庙何多。
皇孙不得承天统，
犹使而翁恨蜡鹅。
走却坐禅客，
移将不动尊。
世间颠倒事，
八万四千门。
喜信今宵报与谁，
玉人曾剪画双眉。
等闲开落银缸见，
只是春风不得知。
小臣奕世沐深恩，
寓直蓬山三十春。
空抱一编无所用，
也叨拜望属车尘。
挹君如玉雪，
未易得亲疏。
何日深山里，
同灯共读书。
劳歌江上采江蓠，
一日愁添鬓几丝。
借问客心何处折，
渡头灯火落帆时。
锦羽相呼暮沙曲，
波上双声戛哀玉。
霞明川静极望中，
一时飞灭青山绿。
病树难随万木荣，
闭门终日自愁萦。
绣衣使者知何取，
肯向民间问死生。
何人吹动玉笙攒，
天阔风高桂殿寒。
聋轧五云飞不去，
夜深和鹤落瑶坛。
水乡熟处未全饥，
舟楫安行盗亦稀。
乘兴聊为三日客，
魏塘酒贱蟹螯肥。
幽圃知何处，
青山东复东。
芙蓉黄玉蘂，
还与海榴同。
庵外山环翠作堆，
庵前山秀长台莱。
主人日日携琴去，
直到松梢月上回。
残雪微风冷透衣，
柳黄梅破欲春时。
年年景物常相似，
满眼相思只自知。
青莲如华盖，
明珠朝露鲜。
风来荷盖侧，
珠亦不成圆。
半区茅屋裹疏篱，
无地容盆作小池。
祗有案头翻笔墨，
老翁仿佛似童儿。
当仁贵不让，
见义忌无勇。
今人无魏颗，
勿望渠形梦。
霜天约略一钩斜，
半挂平芜半远沙。
照向两乡偏是缺，
不知圆处落谁家。
妙舞清歌有二姝，
后堂曾见绣罗襦。
岭南太守风流胜，
不用归舟载绿珠。
道路尽歌贤太守，
祈颂万人同一口。
只应悯及黄衣儿，
亦使衔环致君寿。
山色满亭亭倚空，
与君俱在画图中。
解道龙腾青壁断，
令人却忆漫浪翁。
仙令王乔面玉墀，
天香薰透绿荷衣。
谁知脚底青丝舄，
化作双凫傍日飞。
凡骨何年蜕洞岩，
真龙肯向此中蟠。
料应夜半凌空去，
雷震千山风雨寒。
宁越门前路，
归鞍驻石梁。
西风气色好，
晚日正相当。
一年春事雨声里，
十里扬州梦想边。
眼底名花烦折赠，
君家风物自嫣然。
江北江南一道兵，
匆匆据石各论情。
功成与尔游沧海，
此语当初是至诚。
刁斗辕门五夜深，
思齐文母正关心。
身临大练无他费，
汤沐先捐钜万金。
白苇黄茅几断魂，
数家鸡犬不相闻。
江南多少朱门闭，
桑柘春深绿似云。
耕田凿井自艰辛，
缓急何曾叩比邻。
构屋斫轮还结网，
百工俱备一人身。
伯起宜横讲殿经，
若为临贺复庐陵。
朝来冠雀衔三鳣，
敢贺先生自此升。
老石山苔手自冶，
爱閒诗最与山宜。
无官莫惜频来往，
破费春风又几时。
春去江南水拍天，
经旬茅屋罕炊烟。
石墙颓毁板桥断，
始觉贫家气象全。
一杯浊酒即醺然，
自笑闲愁七十年。
今日出门天地别，
此身如在结绳前。
千山绕缭杜鹃开，
挂纸罍尊满插来。
应是空斋兄妹血，
年年春雨不能灰。
官居鼎鼐古今无，
名世才臣独一余。
贤阁御题龙墨灿，
诏归补衮在须臾。
几载庭空雀可罗，
朝来忽有客相过。
似知老子条冰进，
不道先生鬓雪多。
兴来游衍不辞遥，
吹帽风轻过画桥。
猩血未看开露蕊，
麴尘先已上烟条。
日华露重疏疏竹，
宝砌风回楚楚松。
酪粉冰壶驱薄暑，
瑶琴永日得从容。
兽骇禽鸣翳蔚中，
难将此意问鸿蒙。
萦回小径苍苔滑，
杖屦从今恐不通。
遥山白云外，
古驿青林端。
惆怅川鸟尽，
苍然多暮寒。
雪后孤村一段烟，
晴光远射玉山川。
酒旗隔岸招閒客，
独上西溪渡口船。
秋来处处捣衣声，
小院梧桐月正明。
促织絮寒霜气白，
隔墙谁弄紫鸾笙。
空山杳杳鸾凤飞，
神仙门户开翠微。
主人白发云满衣，
松间留我谈玄机。
抖擞尘缨捋白须，
半酣扶起问司徒。
不知诏下悬车后，
醉舞狂歌有例无。
待到秋来九月八，
我花开后百花杀。
冲天香阵透长安，
满城尽带黄金甲。
城荒叶落风飕飕，
淮水茫茫古渡头。
回首不堪行乐地，
黄花点点是离愁。
香风影里迎新魄，
梵呗声中见落晖。
自恨劳生名利役，
不能来此共忘机。
秋来谁不负归田，
炊玉尝新喜欲颠。
乞我一年横短笛，
太平有象是丰年。
渔家可是压尘嚣，
结屋圆沙最尽梢。
外面更栽杨柳树，
上头无数鹭鹚巢。
波声拍枕不成眠，
拥被推篷月尚圆。
霜下夜深人正悄，
数声飞雁度林颠。
垂杨正好移舟看，
轻舸何妨出沐迟。
叠嶂双溪虽未历，
白云芳草已相知。
几个田田漾细风，
乍看绿叶想花红。
昆明湖上浮轻舫，
六月春光讶许同。
青山无限好，
自是人颠倒。
四时勿变迁，
不著从人讨。
十里晴烟散薜萝，
轻寒乍暖试清和。
柳眉杏脸桃花泪，
各有春愁谁最多。
习坎德天险，
重离文日新。
明内始照外，
亨心方发身。
醮坛初上水沉烟，
甓社龙公敢晏眠。
为建清泠三万斛，
坐令翠密舞中田。
秋郊日半隐，
野树烟初映。
风水正萧条，
那甚动离咏。
虎牌氈笠号公卿，
不直人间一唾轻。
但愿扶桑红日上，
江南匹士死犹荣。
五马浮江一马龙，
亡何兵满建康宫。
瓜分鼎峙从来事，
犹说金陵王气浓。
经从塔下几春秋，
每恨无因到上头。
今日始知高处险，
不如归卧旧林丘。
秦甸山河半域中，
精英孕育古今同。
古来贤杰知多少，
何代无人振素风。
官树冥冥啼早鸦，
雨晴山县踏春沙。
谁家故宅无烟火，
一叶松扉锁落花。
瓦盆倾酒未全贫，
岁岁田家肯负春。
不恨酒醒花落去，
花开酒尽最愁人。
我与良翁似有缘，
命名与述战龙天。
事忙不记垂弧旦，
恰到渠家遇晬筵。
偶作河梁饯，
翻为池上宾。
归骖不忍驾，
新月共留人。
小园宽占一山孤，
别有墙遮古观居。
到了恩波拦不住，
水窗游出放生鱼。
青松路径白云关，
有客来寻半日闲。
十载灞桥驴子上，
争如骑马看庐山。
天山雪子落纷纷，
醉拥貂裘坐夜分。
明日马头南地去，
琴边应是有文君。
惭愧多情合皂山，
去年迎我上西船。
今来送我还东去，
四日相随到进贤。
顿辔挥毫墨尚新，
碧纱从此碧生尘。
可怜庭下长杨树，
犹有清阴待路人。
年年暑去皆有期，
今年暑去何迟迟。
不知摇败几团扇，
得到西风吹面时。
琼帘入夜卷琼钩，
谢女怀香倚玉楼。
风暖月明娇欲堕，
依稀残梦在扬州。
心天界限绝尘氛，
廛市虽喧耳不闻。
大隐从来非小隐，
可须深入万重云。
细雨萧萧懒出门，
炉薰消尽有余温。
案头不著閒文字，
时把楞严信手翻。
剧谈世事灞河滨，
奇骨环姿两绝伦。
却讶秦无豪杰至，
坐中扪虱定何人。
欲持鸡絮立坟前，
俗了青霞顶上仙。
只合化为溪畔鹭，
乘风飞去弄清泉。
每向画图诗集看，
祝融如孔雁如颜。
雁峰今幸一相识，
实校于名大似悭。
一阵风来一阵砂，
有人行处没人家。
黄河九曲冰先合，
紫塞三春不见花。
家人劝我睡，
共说不眠难。
官既未得差，
眠时自不安。
汝颍初陪长者游，
齿牙名理晋风流。
讨论周易开端处，
涵泳羲皇向上头。
春风草木初萌动，
夜雨池塘正拍浮。
玉骨檀心清更好，
对花何惜醉扶头。
天门旭日炫新晴，
凤髓龙香研墨清。
亲见君王书草字，
蛟龙吹雨杂风声。
共醉元龙百尺楼，
方知尘世已高秋。
举头把酒问明月，
许我乘风归去不。
支公别墅接花扃，
买得前山总未经。
入户剡溪云水满，
高斋咫尺蹑青冥。
古观今犹换采椽，
壮游我合变华颠。
方平再过凭相报，
欲往从之问海田。
八万四千非一一，
七金山内海滔滔。
妙高峰顶平如掌，
谁把长竿钓巨鳌。
冻压林巢欲堕鸦，
素花飘落结烟霞。
阴风惨淡青山老，
不辨梅花与雪花。
嬖孽朝兄主父囚，
女戎衔猾史苏忧。
便教官渡交绥去，
二竖犹能乱冀州。
不属中间与内外，
独卧孤峰谁作对。
龙天百万有谁知，
金色头陀笑裹会。
明月韬光甓社湖，
发挥千载赖耆儒。
清江曲就无人识，
来往横塘一鄙夫。
巍楼必欲称元龙，
须写褒公与鄂公。
鹤毳鸡肤吾老矣，
只宜簑笠钓船中。
早来风定绝尘霾，
扫地如镜窗尽开。
昏明四望移远近，
昼夜两湖分去来。
翔鸾阙下谢恩初，
玉印前头卤簿车。
每日请来金凤纸，
修成几卷太平书。
依倚秋风气象豪，
似欺黄雀在蓬蒿。
不知羽翼青冥上，
腐鼠相随势亦高。
冰盘飞缕落芳馨，
雪色微红糁玉霙。
唤起笭箵十年梦，
诗肠平截鹭波清。
爱战将军未白头，
寸心犹自不忘忧。
华夷百岁兴亡事，
一夜同君说蔡州。
踏雪微吟分外清，
蓝桥底处觅云英。
客来何物供娱玩，
竹叶新篘玉糁羹。
刮垢磨光碧色深，
日华穿漏解云阴。
十分疑是仙人镜，
照见茫茫万古心。
竞夸麻达好腰围，
健足凌空捷似飞。
萨鼓铿锵声近远，
轻尘一道走差归。
万里流离只一身，
东西南北与谁亲。
登高且伴高僧话，
揖孟怀陶任世人。
几劫澄烦思，
今身仅小成。
誓将云外隐，
不向世间存。
旧来人物数诸刘，
公更诗名盖几州。
新贵只今多故旧，
先生宁久滞反丘。
雀儿来逐飏风高，
下视鹰鹯意气豪。
自谓能生千里翼，
黄昏依旧委蓬蒿。
红罗仙子下瑶台，
斋馆春风席上回。
便与赤嵌书地产，
此行端为荔支来。
江左名父子，
风流适兹还。
而宗有胜韵，
觉在正始间。
高枝枝上鸟，
终日叫思归。
如斯羽翼全，
何不望乡飞。
拔宅谁能辨有无，
涧边空记旧丹炉。
世间自是多凡骨，
何处犹寻九节蒲。
秋莺呖呖雨如丝，
晓入西园独听时。
回首绿杨摇落尽，
数声还上万年枝。
春风十里莲花市，
红烛三更桃叶歌。
侯馆羇人眠不熟，
梧桐窗下雨声多。
牛渚南来沙岸长，
远吟佳句望池阳。
野人未必非毛遂，
太守还须是孟尝。
不见瓢斋心自苦，
金陵又复上金华。
茫茫春草兼春水，
肠断东风日易斜。
腰间争佩印累累，
真印从来少得知。
不向圣传中有省，
黄金斗大亦何为。
琵琶未尽使人嗟，
泪洒华林御苑花。
今日闻韶无处所，
雁烟蛩雨属他家。
庭下缧囚何忿争，
刀笔少年初醉醒。
黄金满把未回眼，
笑杀迂儒欲措刑。
大都春色三分耳，
能得眉头几度开。
见说东家酒初熟，
不论今雨也须来。
知世如梦无所求，
无所求心普空寂。
还似梦中随梦境，
成就河沙梦功德。
堂闭仙人影，
空坛月露初。
闲听道家子，
盥漱读灵书。
青山历历水悠悠，
今日相逢明日秋。
系马城边杨柳树，
为君沽酒暂淹留。
平生自是爱花人，
到处寻芳不遇真。
祗道人间无正色，
今朝初见洛阳春。
千林摇落见孤芳，
色映青松破嫩黄。
玉露凄凉三迳晚，
金英芬馥几丛香。
何须别子始沾衣，
久有江南去梦飞。
为语青山幸相望，
壮夫终不白头归。
日午高人睡正浓，
幽香初破碧山红。
忽然梦觉寻无处，
会有东来一阵风。
拂晓挑藤去路忙，
倦投野店午炊香。
闲看昔日题诗处，
依旧榴花出短墙。
气至风条达，
阳升土坟盈。
芸芸生物遂，
两两泰阶平。
楚山晴雨未分明，
淡锁苍筠晓更清。
浑是一江秋色染，
只疑无处著秋声。
二三四七恶机关，
互逞辞锋斗热瞒。
不必山僧一弹指，
尽情贬向铁围山。
辞官身寄楚天涯，
石屋烧丹别是家。
七十二峰春雪里，
杖藜随意看梅花。
果否佛桑属尔魂，
酡颜日映扶桑暾。
居官若概同仓庚，
富贵真看到子孙。
老病还同叶半凋，
经旬门掩夜萧萧。
海城都护曾垂访，
一片清风慰寂寥。
万里一身同影到，
自馀无物与偕来。
箧中骤富人休怪，
新得明不十一枚。
毡毳年来亦甚都，
时时鴃舌问三苏。
那知老病浑无用，
欲向君王乞镜湖。
鹿眠芳草印春庭，
月挂萝窗晓半扃。
白发老僧偏爱客，
忍寒同看换鹅经。
掷谷莺声向此沉，
绕坟春色为谁深。
纸钱灰冷桐花落，
已被愁风卷到心。
看山台下水无尘，
碧筱前头曲水春。
独对一尊风雨夜，
不知家有早朝人。
红丝步障海棠开，
底似西湖半树梅。
要试平生调鼎手，
安排青子待公来。
擅春正是海棠时，
剩为新晴准备诗。
泼火雨来还不信，
岗南岗北竹鸡啼。
锦城春色万人迷，
饭颗无心着品题。
实不如华谩浓艳，
秋霜谁觑海棠梨。
碧潭见说有龙蟠，
万里沧溟气欲吞。
此去风雷轰蛰起，
大施霖雨霈乾坤。
吏散重门印不开，
玉琴招鹤舞裴回。
野人为此多东望，
云雨仍从海上来。
豆荚花开落地生，
铜缸膏火万家明。
黠灰犹作春畦粪，
广注周官土化名。
俟时轻进固相妨，
实行丹心仗彼苍。
萧艾转肥兰蕙瘦，
可能天亦妒馨香。
冬岭秀孤松，
松枝傲霜雪。
不同桃李春，
永抱岁寒节。
入林消受片池风，
并坐秋阴话未穷。
黄堕病梨霜露下，
红稀撚柿夕阳中。
药栏园户是邻家，
破板门开两髻丫。
瓦斛子中柑落尽，
腊前寻访白山茶。
白日不到处，
青春恰自来。
苔花如米小，
亦学牡丹开。
东风桃李年年在，
化国光阴日日长。
试数开元到今夕，
几经繁盛几凄凉。
南浦随花去，
回舟路已迷。
暗香无处觅，
日落板桥西。
今年小稔遍山村，
白叟黄童笑倚门。
老瓦为樽赛田祖，
石田多稼庆曾孙。
其忠足以继忠显，
其教足以传西枢。
其略足以佐魏公，
其识足以知二吴。
自尔南来岁再周，
新功培养气扬休。
且留数月须多益，
归妹愆期母所忧。
半生藜糁只麽过，
铁作脊梁宜自强。
偶烦衲子分斋钵，
惭愧龟山春笋长。
白萍红蓼碧江涯，
日暖双双立睡时。
顾揭金笼放归去，
却随沙鹤斗轻丝。
三月芳菲唱踏歌，
鱼龙人海竞婆娑。
就中也有周郎顾，
颠足摇头说甚么。
景淡花初落，
寒生海上潮。
门前归北路，
微雨柳垂条。
菜花随麦长，
田水入池平。
此景寻常有，
何人自在行。
万人鼓噪慑吴侬，
犹是浮江老阿童。
欲识潮头高几许，
越山浑在浪花中。
山郡逢春复乍晴，
陂塘分出几泉清。
郭边万户皆临水，
雪后千峰半入城。
过尽水禽并野凫，
风标惟许一舂鉏。
可怜久立梅梁上，
不为谿光只为鱼。
无热龙宫北道场，
人天瞻礼玉毫光。
玺书重叠两朝赐，
更助吾皇节雨旸。
高溪却泻低溪水，
溪里分明见白沙。
夜来山上暴风雨，
溪口流出红桃花。
四月天气初郁蒸，
碧桐照空门巷清。
何人解助隐居乐，
为我唤取黄鹂鸣。
陇上松杉手自移，
至今苔藓半寒枝。
梦中不记重泉隔，
犹学儿童戏采时。
诗翁老去尚儿嬉，
撩拨歌鬟笑挽衣。
草草杯盘随处饮，
西泠桥入断桥归。
洛阳官满归吴会，
男子雄图志未伸。
若到江山最佳处，
举杯无惜望天津。
自小栖玄到老闲，
如云如鹤住应难。
溪山不必将钱买，
赢得来来去去看。
宝髻蓬松锦帐垂，
晓晴慵起斗花枝。
浓妆未必能承宠，
何事幽禽唤画眉。
梨花寂寂斗婵娟，
银汉斜临绣户前。
自爱焚香消永夜，
从来无事诉青天。
牙齿漂浮欲半空，
此生已付有无中。
一杯藜粥枫林下，
时与邻翁说岁丰。
伤心欲问前朝事，
惟见江流去不回。
日暮东风春草绿，
鹧鸪飞上越王台。
鹊饮树底泉，
人立石边路。
相亲不相疑，
所性平等故。
且柅流沙青犊车，
葱葱佳气满城闾。
白头不解家人语，
狂学司空城旦书。
且说高王宽法律，
从他汉武好神仙。
关中脱使闹如鼎，
自屏山樊能安然。
风帘珠翠动纷纷，
笑语声喧隔户闻。
明月满街天似水，
不知何处著行云。
进退雍容史上难，
忽收古泪出长安。
百年綦辙低徊遍，
忍作空桑三宿看。
那吒城内起楼台，
万朵宫花次第开。
见说南朝好儿女，
远随帝玺渡江来。
连云接塞添迢递，
洒幕侵灯送寂寥。
一夜不眠孤客耳，
主人窗外有芭蕉。
自逢陆老问君名，
又见苏公记此行。
从此却归庐阜去，
岂无声寄谷帘兄。
漏声透入碧窗纱，
人静秋千影半斜。
沉麝不烧金鸭冷，
淡云笼月照梨花。
伏枕三旬不整冠，
梦魂时复对金銮。
忽闻盛事披衣坐，
今日朝廷立谏官。
启鉴悠悠两鬓苍，
病来心绪易凄凉。
知音不到吟还懒，
锁印开帘又夕阳。
结庐空谷抱沉忧，
底事轩车肯为留。
千里问涂良独苦，
似君须向古人求。
衡门日晏晚鸡鸣，
下舍人归半掩扃。
邑犬无声山郭静，
暮天寒月拨云生。
猛风飘电黑云生，
霎霎高林簇雨声。
夜久雨休风又定，
断云流月却斜明。
孝子身终者，
非终父母身。
武公年九十，
戒我尚谆谆。
去跳风雨几奔波，
曾共辛勤奈若何。
莫遣穷归不知处，
秋山重叠戍旗多。
借问襄王安在哉，
山川此地胜阳台。
今宵寓宿高塘馆，
神女何曾入梦来。
碧霄澄彻素芒清，
一片多情四海明。
花院空庭冷香里，
羽人心胆欲寒生。
伯乐今难遇，
谁空冀北群。
横风嘶逸韵，
意气欲凌云。
带香入鲍肆，
香气同鲍鱼。
未入犹可悟，
已入当何如。
忍饥觅句孟东野，
守叔草玄杨子云。
囊有遗收无与读，
两家恨不早逢君。
铁板沙连到七鲲，
鲲身激浪海天昏。
任教巨舶难轻犯，
天险生成鹿耳门。
梦里逢无咎，
天涯哭季长。
吾生亦有几，
且复钓沧浪。
崎岖戴月上层峰，
拟借空山一夜风。
爽气袭人衾簟冷，
炎天此地即仙宫。
断续寒声落晚红，
拥炉闲对逗香风。
醉迷客思醒依旧，
不在芭蕉点滴中。
哀公真自不寻常，
虽是年饥亦较量。
二犹不足如何彻，
紬绎斯言味更长。
人道灵瓜有护持，
蜿蜒果见著青枝。
一时耳目穷何尽，
万事由来不可知。
莫问天台落日愁，
桃花片片水悠悠。
寒窗一闭秦箫月，
惹得人呼燕子楼。
巴山汉水本兴刘，
诸葛才华备赞留。
但得关髯师广武，
北州韩信在南州。
端平曾叹阙三行，
淳祐重来为补亡。
收拾一碑劳十载，
此生凡事不须忙。
绽衲蒲团清病余，
焚香三日读仙书。
开门红叶俱吹尽，
寒木寥寥倚太虚。
去岁西湖避暑来，
藉花无数眼慵开。
而今归卧洪崖侧，
看尽飞泉看古槐。
虚空无处所，
仿佛似琉璃。
诗境何人到，
禅心又过诗。
长乐花枝雨点销，
江城日暮好相邀。
春楼不闭葳蕤锁，
绿水回连宛转桥。
池荷岸行閟寒清，
肱枕欹眠梦欲成。
珍重四邻知好事，
隔河送过读书声。
岂是昧容华，
岂不知机织。
自是生寒门，
良媒不相识。
匣中三尺剑，
天上少微星。
勿谓相去远，
壮心曾不停。
瑞香蓓蕾破寒晴，
稚子呼为紫素馨。
万斛幽香量不尽，
霜风吹送暮天青。
一丈唐碑今露立，
十寻梵塔已低摧。
层层石佛云閒出，
坐阅齐梁成劫灰。
自古诗人太瘦生，
可怜辛苦选虚名。
诗家杂压君知麽，
压尽三公况九卿。
病攻我剧声摩垒，
月避人深目眯糠。
一盏浊醪如许障，
诸余不容苦思量。
谷响耳中音，
根虚不易寻。
諠哗祛得尽，
识契本缘心。
无事之时无事身，
天将冲淡养吾真。
鸱鸢啄腐成滋味，
岂识朝霞吐嚥人。
雷动天旋从六龙，
更催时雪下云空。
师行银色光中地，
鸟过琼瑶草木中。
说似行人且细听，
螺冈门外莫宵征。
前头石斧韩婆岭，
第一单身不要行。
深培膏土玉钗长，
细摆春风碧带香。
莫笑庚郎滋味薄，
只渠便是太官羊。
山润石含玉，
林秀渊藏珠。
珠玉两交辉，
情穷意难极。
唤起窗全曙，
催归日未西。
无心花里鸟，
更与尽情啼。
十万貔貅出羽林，
横空杀气结层阴。
桑乾沙土初飞雪，
未到幽州一丈深。
连理庭中木，
丛生坐侧芝。
未尝闻孝感，
一一有兹奇。
善行者不移双足，
善入者不动双扉。
清秋夜冷波心月，
谁问安禅友亦稀。
绮窗寂莫对花开，
闲看残花点碧苔。
花到长门原易落，
不干风雨夜重催。
章华宫人夜上楼，
君王望月西山头。
夜深宫殿门不锁，
白露满山山叶堕。
海日遥凝上将袍，
胡霜不及侍中刀。
兵临瀚海冬无雪，
骑转阴山马正骄。
博山沉燎绝馀香，
兰烬金檠怨夜长。
为问青青河畔草，
几回经雨复经霜。
尉佗城下两重阳，
白酒黄鸡意自长。
卯饮下床虚已散，
老年不似少年忙。
长房回到葛陂中，
人已登真竹化龙。
莫道神仙难顿学，
嵇生自是不遭逢。
乐在宜休水竹间，
十年黄帕裹朝冠。
却乘五个花文马，
来与江村妇子看。
洗除尘垢访名蓝，
不得相逢益自惭。
松桂阴森香火冷，
乱云空锁白莲庵。
铜马朱眉满四方，
总缘居摄乱天常。
因君多少布衣士，
不是公卿即帝王。
荷衣拭泪几回穿，
欲谒朱门抵上天。
不是尚书轻下客，
山家无物与王权。
生铁团团铸翠峦，
一瓯倒覆白云端。
瓯中姓氏无人识，
应被山灵静揭看。
庾家楼上谢家池，
处处风烟少旧知。
明日落花谁共醉，
野溪猿鸟恨归迟。
芳草未应羞鹎鵊，
潜鳞终是表提壼。
蔡经背上痕犹在，
更念麻姑指爪无。
闭关不为赏心阑，
咫尺东园到自难。
斟酌东君惜春色，
破除十九作阴寒。
虏马崩腾忽一狂，
翠华无日到东方。
天津西望肠真断，
满眼秋波出苑墙。
浅白轻黄皆异态，
还如妬宠各低垂。
暖风一阵涂香烈，
午酒醺酣嗅蕊时。
饱暖君恩岂不知，
小儿穷惯只长饥。
朝朝听得儿啼处，
正是炊粱欲熟时。
太白天才丐后人，
有时佳句似阴铿。
我无饭颗哦诗苦，
枉被渠嘲太瘦生。
积威仁意渐无存，
宽厚真能固本根。
只恨涵容伤大过，
养成外戚擅权门。
尽道丰年瑞，
丰年事若何。
长安有贫者，
为瑞不宜多。
古驿萧萧独倚阑，
角声催晚雨催寒。
残年遇合应无日，
犹说新丰强自宽。
阆苑红初露，
瑶池碧半涵。
春生从太极，
化洽本周南。
鸡人报晓传三唱，
玉井金床转辘轳。
烟引御炉香绕殿，
漏签初刻上铜壶。
闭关饶着一丸泥，
我亦前扳更后跻。
四海弟兄君看取，
苛风不断雁行齐。
皇华六辔按倭迟，
博採参差到接余。
我独内惭无具甚，
万家亦免釜生鱼。
百尺危樯一尺乌，
一夫击鼓百夫呼。
何似北人将远适，
呼童秣马与膏车。
自古能全已不才，
岂论骐骥与驽骀。
放归自食情虽适，
络首犹存亦可哀。
游蜂掠尽粉丝黄，
落蕊犹收蜜露香。
待得春风几枝在，
年来杀菽有飞霜。
贺兰溪上几株松，
南北东西有几峰。
买得住来今几日，
寻常谁与坐从容。
真珠帘下变离声，
多少嫱妃掩袂听。
赢得牢愁三万斛，
孤舟撑入大梁城。
称意中秋月满楼，
只嫌歌扇遏云浮。
不如风雨连天起，
要得伊人也解愁。
策驴风雪中，
东君献诗料。
花惊非故吾，
聊复索花笑。
俯仰天上下，
尊称唯我独。
无物亦无人，
本来真面目。
圣朝始悟文章弊，
大霈首更诗赋科。
白苇黄茅供一扫，
英豪人物未消磨。
水浅鱼争跃，
花深鸟竞啼。
春光看欲尽，
判却醉如泥。
东山昔伴谢公游，
一曲能倾十二楼。
今夜佛灯禅榻畔，
路傍相逐按梁州。
曾携一剑远从戎，
秦赵关河顾盼中。
老去功名无复梦，
凌烟分付黑头公。
天风吹发冷飕飕，
独向沙边上钓舟。
愁绝平羌江上月，
向人依旧半轮秋。
世味明知可口难，
到头终不换寒酸。
直须袖却和羹手，
何必贪居鼎鼐间。
岷峨路远万重云，
锦水繁华一聚尘。
帝子但知归去好，
故家城阙已他人。
周室兴王业，
尧图授圣人。
谁知皆内助，
功德古无伦。
古殿千年屋，
高松百尺阴。
真人不可问，
时有鹤遗音。
竹林深处著禅房，
下却疏帘自炷香。
书画随宜遮四壁，
闲欹瓦枕小藤床。
贼是小人君记取，
好手白拈犹未许。
坐断圣凡绝见闻，
扬眉且胜拈华举。
渭上衣冠故老哀，
西陵石径已莓苔。
从今仗下新歌舞，
长及年年献酎来。
九里松株不断青，
松风上发下泉声。
耳边为爱闻天籁，
故约游韁缓缓行。
田园依峻岭，
牵兴每须登。
却得台郎力，
扶持借赤藤。
云间老干几千年，
清婉仍推百卉先。
铁石心肠能妙赋，
广平端似此花然。
微踪一腐草，
霜重不禁秋。
想悟浮生短，
常为秉烛游。
天津桥上小徘徊，
入耳新声兆有开。
家住江南异京洛，
不因君至浪惊猜。
菡萏香清画舸浮，
使君宁复忆扬州。
都将二十四桥月，
换得西湖十顷秋。
断崖幽洞白云深，
缥渺仙槎无古今。
飞下一峰相劳苦，
却疑天外有知音。
柳絮飞来别洛阳，
梅花落后到三湘。
世情已逐浮云散，
离恨空随江水长。
来时西馆阻佳期，
去后漳河隔梦思。
知有宓妃无限意，
春松秋菊可同时。
一声长笛海门秋，
云树苍茫耸戍楼。
凭吊高歌缘底事，
废兴祇合问江流。
晋陵明月酒家胡，
百斛荼綍不论沽。
可道江南春色早，
美人十四已当垆。
主人敬客有余情，
催唤绳床坐柳亭。
曲水流觞非故物，
马鞍山色旧青青。
回途玉马休相伴，
背角泥牛莫下鞭。
多谢乾坤垂覆载，
閒云芳草恣情眠。
四海重然诺，
吾尝闻白眉。
秦城游侠客，
相得半酣时。
祥禅为众下山来，
七十高僧笑满腮。
袖里金鎚曾未动，
千门万户一时开。
全向放倒恣憨痴，
肘臂分明曲向谁。
更要梦中重说梦，
我无木枕可来推。
电火光中休草草，
剑轮锋上莫忉忉。
等闲却放全身入，
终不当头犯一毫。
自从秉节簉明廷，
谠论忠言四海倾。
何事不关天下念，
此心无著世间名。
仙客厌人间，
孤云比性闲。
话离情未已，
烟水万重山。
初自谁边错买痴，
被渠乖者赚呆儿。
苏州城里人如海，
难悔还他认得谁。
寒窗一穗篆烟斜，
纸帐孤眠对月华。
信是道人风味别，
枕边只欠着梅花。
流水照朱栏，
浮萍乱明监。
谁见槛上人，
无言观物泛。
弱柳舒眉学远山，
四山斜亸绿云鬟。
平湖如鉴一回照，
西子明妆浓淡间。
隔帘迟日午风微，
社燕惊寒未肯归。
读了丹经成默坐，
时时一片杏花飞。
三百年来此两翁，
诗人情性道人风。
醉中还似毗耶老，
花雨纷纷一笑中。
客有可人君子竹，
书无问至大王风。
此风此竹堪谁共，
着得茶经桑苎翁。
日落碧簪外，
人行红雨中。
幽人诗酒里，
又是一春风。
垂垂白发侵，
落落青松爱。
协趣在山林，
移根出蓬艾。
女几山前岚气低，
佳人留恨此中题。
不知云雨归何处，
空使王孙见即迷。
薄命苏秦频去国，
多情潘岳旋兴悲。
今夜若栖芳草径，
为传幽意达王孙。
粗桃俗李要风光，
番雨危君白玉堂。
回首南枝春梦断，
芒心犹忆古含章。
炎州分得冰花脑，
来伴湘波六月凉。
醉折一枝簪鬓睡，
晓来印却枕痕香。
醉倒南山卧白云，
满天诗思不胜春。
黄鸡白酒真堪乐，
谁道蓬蒿有此人。
道场山麓接何山，
影落苕溪浸碧澜。
只欠荷花三十里，
橛头船上把渔竿。
麟角独异凤毛轻，
得龙之秀龟之青。
麟凤龟龙谓四灵，
尔曹骨气同峥嵘。
日落游人散，
山寒起树声。
玲珑石上穴，
处处有云生。
晓吹翩翩动翠旂，
炉烟千叠瑞云飞。
何人奏对偏移刻，
御史天香隔绣衣。
整整平头七十春，
两翁可是太陈陈。
世间过眼无非故，
唯有诗情老更新。
傅语双峰老，
汝师是如来。
如何一瓣香，
却为杨诚斋。
欲向花边把一杯，
喜逢腊尽又春回。
直饶百岁为期限，
能见梅花几度开。
腊月江天见春色，
白花青柳疑寒食。
洛阳旧社各东西，
楚国游人不相识。
寒山萧萧上矮窗，
竹阴窗景两舂撞。
是中寓意真无尽，
笔底寻诗卒未降。
夜深山月一轮高，
屋角阴风正怒号。
自起开窗望明月，
满庭树影弄萧骚。
孙竹新添绿玉枝，
稚禽学习绕檐飞。
动中会取归根意，
雨过白云横翠微。
白纸黄坟野草生，
柳烟桐火照清明。
楚娥不识秋千戏，
两两沙头接臂行。
江山万里接西东，
吴蜀咽喉此地中。
奄宅荆州夸楚势，
此亭所以得称雄。
转悲新岁重于山，
不似轻鸥肯复还。
朱绂纵教金印换，
青云未胜白头闲。
金入洪炉不厌频，
精真那计受纤尘。
苏门果有忠臣在，
肯放坡诗百态新。
诗成催雪岂无功，
今果装严七宝公。
休说春花那谁舞，
也教耳热慰新丰。
微云淡月夜朦胧，
幽草虫鸣树影中。
不待南城吹鼓角，
桐声长报五更风。
逢春娇病鬓蓬忪，
偷拆郎书读未终。
蓦地人来无语答，
含羞满面发潮红。
言石曾非石上生，
名兰乃是兰之类。
疗痾炎帝与书功，
纫佩楚臣空有意。
东风剪剪柳毵毵，
欲试罗衣尚未堪。
怪我春来愁不醒，
杏花微雨似江南。
鸣鞘响断苑墙平，
敲戛惟闻风玉声。
三百年间陵谷变，
寒潮不到石头城。
苦见人间世，
思归洞里天。
纵令山鸟语，
不废野人眠。
池水冷冷渌未深，
丛篁低草背庭阴。
晚来欲别龟鱼去，
更向轩西独瞰临。
宫门一闲入，
临水凭栏立。
无人知我来，
朱顶鹤声急。
万里秋光入坐明，
交情预喜笑相迎。
菊花未服重阳过，
如待君来泛巨觥。
杨柳阴阴细雨晴，
残花落尽见流莺。
春风一夜吹香梦，
梦逐春风到洛城。
西来投策倦跻攀，
晚叶寒华一迳间。
尽日闲云不留雨，
斜阳还照隔江山。
自随野意订山行，
香学楠花白水生。
借得风来帆便饱，
隔溪新度一声莺。
西风初入小溪帆，
旋织波纹绉浅蓝。
行入闹荷无水面，
红莲沉醉白莲酣。
剪剪轻风二月天，
柳丝飘颺倍堪怜。
静凭雕槛浑无事，
细数穿花燕影偏。
众山围绕渌团圆，
官木参差古道边。
行飞浓阴全不了，
一湖飞雨带轻烟。
高刹长幡敞净居，
方袍圆笠照通渠。
龙兴旧额加新榜，
不见金轮皇帝书。
翠麓连绵气属天，
岧嶢艮岳绕芝田。
瑞禽可是曾迎驾，
万岁山头识静鞭。
赫赫能令京兆死，
沾沾正坐魏其愚。
何如陆子山行乐，
胪膊常悬酒一壼。
南江一道水分明，
寂寂扁舟不记程。
回望家山在云际，
梦魂犹对短书檠。
盍簪何啻得明龟，
醉里呼曹自启扉。
我保刳肠正藏六，
到将无处得同归。
作个生崖终未是，
谁能铁裹斗铮铮。
相看领会一谈胜，
山自白云江自横。
金屋旧题烦乙子，
蜜脾新采赖蜂臣。
蜻蜓蛱蝶无情思，
随例颠忙过一春。
美人戚氏出椒房，
金缕衣成八宝妆。
夜静绮罗香度处，
瑶台月下江庭芳。
随分栽蔬复种花，
逐时温酒又煎茶。
两儿能售严州屋，
便可归来共一家。
罗池刺史寡尘缘，
画战墙头筑望仙。
黄鹤与谁同一去，
碧桃无主又千年。
区区仓掾救荒移，
实惠洋洋摄令时。
更有棠阴在空圄，
庐山遗爱未应衰。
流水弯还来，
羽觞酬酢竞。
应有兰亭篇，
邦人起歌咏。
笾豆缠陈见圣人，
莫将生死较疏亲。
汪胎历日烦君看，
一岁终须有一春。
游丝窈窕织春晖，
杨柳人家半掩扉。
一片暖云筛雨过，
杏花疏处见莺归。
梅花应只在岩间，
无奈官身不可攀。
几度句中寻夜佛，
钜灵安得为移山。
采芭归来迹已陈，
真风千古蜕凡尘。
细看旧径青青草，
犹是仙人醉里春。
结发从征听鼓鼙，
未曾一展胸中奇。
弯弓如月落霜雁，
谁道将军能赋诗。
人皆爱吾庐，
烛理均是寓。
未办山林居，
聊依佛僧住。
羞与春华艳冶同，
殷勤培溉待秋风。
不须牵引渊明比，
随分篱边要几丛。
燕山台殿压阿房，
又欲移巢占大梁。
起就汉宫三十六，
固知无德只为殃。
晓了罗浮杳霭中，
一琴一剑一枯筇。
官清便是长生诀，
谩把丹砂问葛洪。
十年贫贱欲如饧，
愧客殷勤话此生。
试与宋君寻卜肆，
长安东市雨新晴。
晓雾冥濛水拍堤，
稜嶒乱石与云齐。
扁舟不用兼程去，
到得稽城日已西。
清晨扶杖百花源，
风摺乌纱半幅翻。
三十年前风月好，
青楼白面碗如盆。
石头路险人难到，
到者主知滑似苔。
两度三回虽达倒，
满身泥水又归来。
海棠花上问春归，
岂料春风雪满枝。
应为红妆太妖艳，
故施微粉着胭姻。
晓起穷忙作麽生，
两中安否问秋英。
枯荷倒尽饶渠著，
滴损兰花太薄情。
一去人间二十年，
空余飞雪上华颠。
清时最有求田乐，
未愧陈登榻上眠。
箪瓢门柝不堪贫，
奴婢甘心自屈身。
驷马高车光郡国，
看来等是乞墦人。
此日老法从，
当年穷秀才。
从今归去好，
非不遇时来。
全真闭户魏不琢，
二纪怡然外世荣。
留得诗名皮陆集，
到君句法有余清。
客怀老去向谁开，
白雪茎茎不用栽。
只有爱书余习在，
持携残藁过溪来。
去年冬至投僧寺，
今岁阳生宿店家。
独夜无人堪晤语，
青灯相对结寒花。
流泉决决出洞底，
自有细浪非风吹。
山花逐水到山下，
漏泄人间春未知。
龙卧西山护密阴，
肯来北洞礼观音。
便分杨柳军持水，
与作商岩旱岁霖。
八滩风急浪花飞，
手把渔竿傍钓矶。
自是钓头香饵别，
此心终待得鱼归。
灵骨未藏三十载，
我来收得葬孤山。
此中起塔不在大，
已有高名垂世间。
晓行山路梅花白，
晚宿溪桥柳色青。
此去西湖春渐暖，
画船沽酒水边亭。
读了碑文读祭诗，
冷看遗像立多时。
郎当岭上生云处，
山鸟山花忆老师。
江山端无适俗韵，
曳屐出门忘负疴。
林花工办作红雨，
其奈一年春老何。
一入深宫里，
无由得见春。
题诗花叶上，
寄与接流人。
学诗浑似学参禅，
悟了方知岁是年。
点铁成金犹是妄，
高山流水自依然。
峨眉山月半轮秋，
影入平羌江水流。
夜发清溪向三峡，
思君不见下渝州。
妓有香分客有鱼，
主君头白总因渠。
枯杨此日悲风起，
寂寞无人哭墓庐。
龙锺好在梦中身，
剩喜今年又食新。
不用更烦人祝鲠，
轮囷瓜瓠是常珍。
吴王上国长洲奢，
翠黛寒江一道斜。
伤见摧残旧宫树，
美人曾插九枝花。
飞飞鸿雁旧山川，
有泪沾衣感昔贤。
猛拍阑干因猛省，
从来沧海变桑田。
风顺月仍明，
扁舟半夜行。
鸡鸣问前路，
已近九江城。
铜台宫观委灰尘，
魏主园林漳水滨。
即今西望犹堪思，
况复当时歌舞人。
夜窗同听雨中猿，
风物凄凉异故园。
旧事堪愁今懒说，
相看不是解忘言。
行过春泥没马深，
几声幽鸟啭乔林。
感时恨别愁无那，
赖有清樽慰此心。
葛巾裹却葛天民，
有女闺中号燕春。
只在西湖不行脚，
金陵风月欠斯人。
境於胜处筑新岩，
中有仙翁换骨函。
门户本来无锁钥，
白云从此不须缄。
胸次峥嵘落笔端，
壁题留与老夫看。
枯槎尚倚春风力，
苍竹从来自岁寒。
夹道老槐分晓色，
出楼寒鼓报衙声。
解牛敏手仍投暇，
梦蝶閒身尚未惊。
清溪自分老渔竿，
白首欣逢旧豸冠。
芦叶柽花最深处，
舣舟犹记昔时欢。
被拥娇寒晓梦春，
起来无事翠眉颦。
金瓶拈得双青杏，
掐破中心见个人。
凉入帘帏夜色轻，
瑶台添月更虚明。
一壶天地浑无迹，
只有清风动竹声。
一从闭深宫，
不复徵歌舞。
房中今夜声，
是妾当年谱。
雪屋吹灯然豆萁，
古来壮士亦长饥。
广文不得载酒去，
且咏太玄庖蛤蜊。
人生何处不从容，
旋向僧家借短筇。
那为孤芳穷僻远，
要留脚力上高峰。
咸阳市上欲思归，
人到於今笑李斯。
老去何如我痴叔，
了无一事独支颐。
春草青青万里馀，
边城落日见离居。
情知海上三年别，
不寄云间一纸书。
何人妙笔起秋风，
吹破枝头烂漫红。
翠羽飞来又飞去，
一心只在蓼花丛。
前忧依述最，
亨知休以祐。
然留希佛背，
生推求比旧。
飞叫入仙城，
千门夜未扃。
那知清禁里，
却有野人听。
三岁便能大哮吼，
文殊也道难征斗。
遑遑权托罽宾牵，
如今脱体无人守。
雨歇杨林东渡头，
永和三日荡轻舟。
故人家在桃花岸，
直到门前溪水流。
一从艺祖握乾符，
元气都凭直气扶。
若欲皇家宗社永，
胡家直掘民容无。
仙翁栖紫霞，
颜童鬓不华。
客来问玄机，
笑指菖蒲花。
一川草色青袅袅，
绕屋水声如在家。
怅望美人不携手，
墙东又发数枝花。
窘步相仍死不前，
唱酬无复见前贤。
纵横自有凌云笔，
俯仰随人亦可怜。
伤春雨泪湿鲛绡，
别雁离鸿去影遥。
流水落花多少恨，
日斜无语立红桥。
帽不禁吹怯酒觞，
只携老砚了重阳。
黄花未抵渊明瘦，
却做离骚以上香。
月照当襟雪，
终剪施摩诘。
我作白须行，
而得养生术。
更好轩中几报春，
幽人去后化为薪。
向来花在孙枝上，
一笑相看似故人。
昨趁夜色赴幽期，
鹅羽纷纷晓来迷。
两行屐痕深雪里，
教人如何不得知。
门前潮水来，
朝来暮还落。
动作经年行，
始悟欢心薄。
万里溪光一望穿，
潜鱼世界白鸥天。
若为移得溪光去，
落日茅斋相对眠。
上绝把茆江月白，
下无寸土眼头宽。
青莲影里安身法，
普与劳生了正观。
平林野水带孤城，
倦客登临太瘦生。
过眼千花竞红紫，
可怜霜鬓转分明。
子湖有狗取人头，
大笑长歌出画楼。
落日断霞连岳顶，
牧童归去倒骑牛。
到处相逢是偶然，
梦中相对各华颠。
还来一醉西湖雨，
不见跳珠十五年。
风物凋零欲尽年，
此花黑瘦固应然。
暗香疏影浑无赖，
为我中分亦可怜。
宾主穆时全是妄，
相逢迎送分阶巷。
老胡不识警梁王，
宝积摩尼欢喜藏。
道人足迹扫尘寰，
坐看筇枝上藓斑。
豢得箨龙千就就，
却教行水绕空山。
相逢记得画桥头，
花似精神柳似柔。
莫谓无情即无语，
春风传意水传愁。
年少郑郎那解愁，
春来闲卧酒家楼。
胡姬若拟邀他宿，
挂却金鞭系紫骝。
吹红抱得绿团枝，
蝴蝶飞来又却疑。
藤架野花无著莫，
是人行处有香随。
净舍乘闲一苇航，
入门松竹献清凉。
倚栏澄碧龟鱼乐，
照眼荷花风露香。
马革浮尸去，
君王太忍人。
此山空庙貌，
何以劝忠臣。
一帘风雨搅黄昏，
归思无边客倚门。
乌贼江鱼潮后市，
龙出渔浦渡头村。
西去休言蜀道难，
此中危峻已多端。
到头未会苍苍色，
争得禁他两度谩。
扁舟去看沃洲梅，
门锁寒云径锁苔。
只待百花都谢了，
清和时节我归来。
瀑雪一千余丈白，
洞庭七十二峰寒。
当年若也收归藏，
此录谁知是别传。
事好休时便好休，
不应人尽觅封侯。
归来已快平生志，
况有高人来聚头。
国鸟尚含天乐转，
寒风犹带御衣香。
为报碧潭明月夜，
会须留赏待君王。
七百支郎夜忍饥，
木鱼闭口等君归。
还山大众空观喜，
只有诚斋两首诗。
翠竹阴森护槿篱，
玉梅庭院粉墙欹。
几年避地无人住，
犹有花开一两枝。
无风寒色自凄迷，
晚日低笼一径微。
竹里鸠藏初未觉，
小车行过忽横飞。
堕蕊香犹嫩，
空枝影半横。
江湖无限思，
不独不莼羹。
红云可觅无蜂去，
渺渺寒波映晚芳。
未必孤根能耐雪，
且看秋艳已经霜。
沉酣博塞两防微，
男业诗书女治丝。
遗训一编昭日月，
宗门于此卜兴衰。
尔从舍我客东阿，
京邑论交长者多。
今日草深丞相宅，
莫因肠断不重过。
寒江绿水楚云深，
莫道离忧迁远心。
晓夕双帆归鄂渚，
愁将孤月梦中寻。
洛阳化为灰，
棘生铜驼陌。
讨贼志不成，
父老泣陵柏。
丱岁徒闻有壮名，
及令为副误荆卿。
是时环柱能相副，
谁谓燕囚事不成。
由来天地有关扃，
断壑连山接杳冥。
一出纵知边上事，
满朝谁信语堪听。
掩书娇春歛恨深，
莲包欲实又成空。
都缘不肯为云雨，
开落非关一夜风。
谁怜甲子混泥涂，
老钝何能展壮图。
方恨此行垂橐去，
辱君赠句当骈珠。
一语何尝及世氛，
若非说剑即论文。
有时伴我松冈上，
閒看南山万坞云。
白白红红相映开，
迎春破腊要争魁。
谁知月上纱窗后，
一种横斜度影来。
忙忙终日暂谈玄，
便听闺房恶骂传。
郎婿已灰题柱志，
亲闱曾教断机贤。
易来难去家半里，
似有还无雨数丝。
烂醉池边野花下，
黄昏犹有未成诗。
茅屋芦门前市坊，
居民无事亦军装。
愁来莫上城头望，
西北浮云接太阳。
萧萧风雨小江秋，
不是愁人亦合愁。
忽听疏钟知寺近，
笑寻沙路上牛头。
暇日棋书六一翁，
锦樯丝辔与春逢。
年时豹尾车中望，
山色有无知几重。
始皇渡江项籍笑，
魏朝失政高欢讥。
奸雄觇国自有在，
岂必儒者能知几。
志乘英灵琐屑求，
岂其落笔定阳秋。
百年子姓殷勤意，
忍说挑灯为应酬。
原原锡潭水，
汇此南城阴。
岸花有开落，
水盈无浅深。
天下第二道，
圣贤无两心。
世尊不说说，
迦叶不闻闻。
飘烬飞空落晓星，
随风入草化秋萤。
莎虫误认天明子，
却变寒声作暖声。
怪石形模老牯同，
漫将名字责农功。
得来正与齐田类，
谁敢言耕望岁丰。
苍生气类古犹今，
安用冥鸿物外吟。
不是九州同急难，
尼山谁识怃然心。
逢时不得致升平，
岂是明君忘姓名。
眼暗发枯缘世事，
今来无泪哭先生。
春风桃灼灼，
秋雨黍离离。
眼底千年事，
空山独坐时。
乞儿还有大通年，
三十三人碗杖全。
薛庶准前骑瘦马，
范酂依旧盖番毡。
天气清和无喘牛，
花林烂漫竹林幽。
临风高咏足为乐，
有勇方知笑仲由。
万竹山中数十家，
重重流水绕桑麻。
饱餐鼓腹成何事，
桃李春来任自花。
室内千灯晃，
佛有何形状。
如净琉璃中，
内现真金相。
檐角衔墙固，
明疏护翠罗。
公余秉谈尘，
竟夕对金波。
圩田依涧水，
入夏未栽禾。
不是春耕晚，
山中寒气多。
海国何如江汉永，
悠然过化想存神。
此行省敛非无事，
恐愧当年茇舍人。
妄想说梅犹止渴，
真闻舂米固忘饥。
未论炊熟香生甑，
已觉抄来雪满匙。
换捶胸明哭老爷，
棺材未出死尸斜。
不如掘地深埋却，
管取来年吃嫩茄。
谁家双旐扬春波，
黑头中郎宰相科。
有儿有女后应好，
同穴同时今奈何。
云气常常在上峰，
松生仙骨尽成龙。
不通名姓谁谈道，
却得云边两度逢。
木牛零落阵图残，
山姥烧钱古柏寒。
七纵七擒何处在，
茅花枥叶盖神坛。
百年世事不胜悲，
大厦原非一木支。
慷慨西风泪横臆，
此心唯有老天知。
月明入户白于霜，
林影当檐耸若翔。
睡味不应如许好，
不来吟咏答寒螀。
看梅如看画，
由我不由他。
千树江头少，
一枝瓶里多。
禅翁为我出岩扉，
坐席才温便拂衣。
又道孤云无定所，
如何却傍旧山归。
桤木惭桑低别壤，
芋苗护稻远分行。
上书莫道便他郡，
学稼终宜老故乡。
卷起堂堂露眼睛，
拈来觌面更相呈。
鼻头脱尽谁能觑，
把手归来相并行。
不得商於又失齐，
楚怀方寸一何迷。
明知秦是虎狼国，
更忍车轮独向西。
大贤为政即多闻，
刺史真符不必分。
尚有西郊诸葛庙，
卧龙无首对江濆。
汉朝人物尽英奇，
武帝招延盛一时。
拒谏不能容汲直，
托孤何至用胡儿。
洞庭叶落万波秋，
说与南人亦自愁。
指点吴江何处是，
一行鸿雁海山头。
牵经引礼人谁听，
是古非今世共憎。
何似对花倾绿酒，
自歌一曲醉腾腾。
平生梦想九疑高，
原隰驱驰敢惮劳。
肃肃衣冠朝帝所，
此行端不为游遨。
神前拨帐问西来，
直截当机指酒台。
赤体袒肩头面礼，
祸从天降不生灾。
到处已无花可吹，
东风犹自舞残枝。
山僧只解关门睡，
春去春来总不知。
万乘尊荣都弃了，
六年雪岭受饥寒。
明星一见便回首，
到底依前被眼瞒。
银箭初传暖律延，
微和渐扇物华妍。
彩幡红镂宜春字，
永奉宸慈亿万年。
五雷深锁玉清宫，
白鹤呼风唳碧空。
说着这般辛苦处，
三千玉女蹙眉峰。
山川蟠踞偶成形，
威凤低回久未行。
更种梧桐真可致，
高飞性似伯夷清。
史君千骑驻霜天，
主簿孤舟冷不眠。
也与史君同快意，
卧听鼓角大江边。
筹国常存感慨余，
一身牢落鬓萧疏。
官闲勿谓全无事，
前岁闻君有谏书。
拒霜灼灼欲破红，
夜来雨落荒兰丛。
空亭无人日色午，
但听桐叶惊秋风。
橐籥冰霜万古闻，
拍灰松地见馀坟。
应缘神剑飞扬久，
水水山山尽是云。
一封诏出禁庭中，
催起慈峰住鄮峰。
今日开堂宣妙法，
祥云瑞气罩虚空。
新自泾州趁雨移，
便开繁萼拥芳枝。
红霞照地清香起，
似到玄都观里时。
银潢斗转挂疏棂，
翡翠窗纱夜未扃。
三弄琴声弹大雅，
一帘明月到中庭。
翻手飞帘拗作晴，
重重放出锦溪春。
东君於我故青眼，
天地中间有此人。
驰召萧王命罢兵，
献谋怀贰见尤明。
平齐定赵基图壮，
有志方知事竟成。
未曾至雁门，
安知食雁美。
若读潜夫论，
当不保此纸。
已恨丹青误妾身，
何消更与妾傅神。
那知塞北风视说，
不似昭阳殿裹人。
初日轻烟溪上桥，
远峰积雪未全消。
东君也是多情思，
先遣青光到柳条。
刀剑作锄犁，
耕田古城下。
高秋禾黍多，
无地放羊马。
倒腹倾肠几个知，
更无比发可相依。
直饶彻底承当去，
也落他家第二机。
